{
   "meta": {
   "type": "text",
   "name": "11. Fejezet"
   },
   "data": [
        {
            "type": "line",
            "value": "És lőn, mikor elvégezé Jézus a tizenkét tanítványának adott utasítást, elméne onnan, hogy tanítson és prédikáljon azoknak városaiban."
        },
        {
            "type": "line",
            "value": "János pedig, mikor meghallotta a fogságban a Krisztus cselekedeteit, elküldvén kettőt az ő tanítványai közül,"
        },
        {
            "type": "line",
            "value": "Monda néki: Te vagy-é az, aki eljövendő, vagy mást várjunk?"
        },
        {
            "type": "line",
            "value": "És felelvén Jézus, monda nékik: Menjetek el és jelentsétek Jánosnak, amiket hallotok és láttok:"
        },
        {
            "type": "line",
            "value": "A vakok látnak, és a sánták járnak; a poklosok megtisztulnak és a siketek hallanak; a halottak föltámadnak, és a szegényeknek evangyéliom hirdettetik;"
        },
        {
            "type": "line",
            "value": "És boldog, aki én bennem meg nem botránkozik."
        },
        {
            "type": "line",
            "value": "Mikor pedig azok elmentek vala, szólni kezde Jézus a sokaságnak Jánosról: Mit látni mentetek ki a pusztába? Nádszálat-é, amit a szél hajtogat?"
        },
        {
            "type": "line",
            "value": "Hát mit látni mentetek ki? Puha ruhába öltözött embert-é? Ímé akik puha ruhákat viselnek, a királyok palotáiban vannak."
        },
        {
            "type": "line",
            "value": "Hát mit látni mentetek ki? Prófétát-é? Bizony, mondom néktek, prófétánál is nagyobbat!"
        },
        {
            "type": "line",
            "value": "Mert ő az, akiről meg van írva: Ímé én elküldöm az én követemet a te orcád előtt, aki megkészíti előtted a te útadat."
        },
        {
            "type": "line",
            "value": "Bizony mondom néktek: az asszonyoktól szülöttek között nem támadott nagyobb Keresztelő Jánosnál; de aki legkisebb a mennyeknek országában, nagyobb nálánál."
        },
        {
            "type": "line",
            "value": "A Keresztelő János idejétől fogva pedig mind mostanig erőszakoskodnak a mennyek országáért, és az erőszakoskodók ragadják el azt."
        },
        {
            "type": "line",
            "value": "Mert a próféták mindnyájan és a törvény Jánosig prófétáltak vala."
        },
        {
            "type": "line",
            "value": "És, ha be akarjátok venni, Illés ő, aki eljövendő vala."
        },
        {
            "type": "line",
            "value": "Akinek van füle a hallásra, hallja."
        },
        {
            "type": "line",
            "value": "De kihez hasonlítsam ezt a nemzetséget? Hasonlatos a gyermekekhez, akik a piacon ülnek, és kiáltoznak az ő társaiknak,"
        },
        {
            "type": "line",
            "value": "És ezt mondják: Sípoltunk néktek, és nem táncoltatok; siralmas énekeket énekeltünk néktek, és nem sírtatok."
        },
        {
            "type": "line",
            "value": "Mert eljött János, aki sem eszik, sem iszik, és azt mondják: Ördög van benne."
        },
        {
            "type": "line",
            "value": "Eljött az embernek Fia, aki eszik és iszik, és ezt mondják: Ímé a nagy étü és részeges ember, a vámszedők és bűnösök barátja! És igazoltaték a bölcseség az ő fiaitól."
        },
        {
            "type": "line",
            "value": "Ekkor elkezdé szemökre hányni ama városoknak, amelyekben legtöbb csodái lőnek, hogy nem tértek vala meg:"
        },
        {
            "type": "line",
            "value": "Jaj néked Korazin! Jaj néked Bethsaida! Mert ha Tirusban és Sidonban történnek vala azok a csodák, amelyek bennetek lőnek, rég megtértek volna gyászruhában és hamuban."
        },
        {
            "type": "line",
            "value": "De mondom néktek: Tirusnak és Sidonnak könnyebb dolga lesz az ítélet napján, hogynem néktek."
        },
        {
            "type": "line",
            "value": "Te is Kapernaum, aki az égig felmagasztaltattál, a pokolig fogsz megaláztatni; mert ha Sodomában történnek vala azok a csodák, amelyek te benned lőnek, mind e mai napig megmaradt volna."
        },
        {
            "type": "line",
            "value": "De mondom néktek, hogy Sodoma földének könnyebb dolga lesz az ítélet napján, hogynem néked."
        },
        {
            "type": "line",
            "value": "Abban az időben szólván Jézus, monda: Hálákat adok néked, Atyám, mennynek és földnek Ura, hogy elrejtetted ezeket a bölcsek és az értelmesek elől, és a kisdedeknek megjelentetted."
        },
        {
            "type": "line",
            "value": "Igen, Atyám, mert így volt kedves te előtted."
        },
        {
            "type": "line",
            "value": "Mindent nékem adott át az én Atyám, és senki sem ismeri a Fiút, csak az Atya; az Atyát sem ismeri senki, csak a Fiú, és akinek a Fiú akarja megjelenteni."
        },
        {
            "type": "line",
            "value": "Jőjjetek én hozzám mindnyájan, akik megfáradtatok és megterheltettetek, és én megnyugosztlak titeket."
        },
        {
            "type": "line",
            "value": "Vegyétek föl magatokra az én igámat, és tanuljátok meg tőlem, hogy én szelid és alázatos szívű vagyok: és nyugalmat találtok a ti lelkeiteknek."
        },
        {
            "type": "line",
            "value": "Mert az én igám gyönyörűséges, és az én terhem könnyű."
        }
    ]
}

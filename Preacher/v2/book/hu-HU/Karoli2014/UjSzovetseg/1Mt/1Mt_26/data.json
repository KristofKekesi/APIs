{
   "meta": {
   "type": "text",
   "name": "26. Fejezet"
   },
   "data": [
        {
            "type": "line",
            "value": "És mikor mindezeket a beszédeket elvégezte vala Jézus, monda az ő tanítványainak:"
        },
        {
            "type": "line",
            "value": "Tudjátok, hogy két nap mulva a husvétnak ünnepe lészen, és az embernek Fia elárultatik, hogy megfeszíttessék."
        },
        {
            "type": "line",
            "value": "Akkor egybegyűlének a főpapok, az írástudók és a nép vénei a főpap házába, akit Kajafásnak hívtak,"
        },
        {
            "type": "line",
            "value": "És tanácsot tartának, hogy Jézust álnoksággal megfogják és megöljék."
        },
        {
            "type": "line",
            "value": "De azt mondják vala: Ne az ünnepen: hogy zendülés ne legyen a nép között."
        },
        {
            "type": "line",
            "value": "És mikor Jézus Bethániában, a poklos Simon házánál vala,"
        },
        {
            "type": "line",
            "value": "Méne ő hozzá egy asszony, akinél vala drága kenetnek alabástrom szelencéje, és az ő fejére tölté, amint az asztalnál ül vala."
        },
        {
            "type": "line",
            "value": "Látván pedig ezt az ő tanítványai, bosszankodának, mondván: Mire való ez a tékozlás?"
        },
        {
            "type": "line",
            "value": "Mert eladhatták volna ezt a kenetet nagy áron, és adhatták volna a szegényeknek."
        },
        {
            "type": "line",
            "value": "Mikor pedig ezt eszébe vette Jézus, monda nékik: Miért bántjátok ezt az asszonyt? hiszen jó dolgot cselekedett én velem."
        },
        {
            "type": "line",
            "value": "Mert a szegények mindenkor veletek lesznek, de én nem leszek mindenkor veletek."
        },
        {
            "type": "line",
            "value": "Mert hogy ő ezt a kenetet testemre töltötte, az én temetésemre nézve cselekedte azt."
        },
        {
            "type": "line",
            "value": "Bizony mondom néktek: Valahol az egész világon prédikáltatik az evangyéliom, amit ez én velem cselekedék, az is hirdettetik az ő emlékezetére."
        },
        {
            "type": "line",
            "value": "Akkor a tizenkettő közül egy, akit Iskariótes Júdásnak hívtak, a főpapokhoz menvén,"
        },
        {
            "type": "line",
            "value": "Monda: Mit akartok nékem adni, és én kezetekbe adom őt? Azok pedig rendelének néki harminc ezüst pénzt."
        },
        {
            "type": "line",
            "value": "És ettől fogva alkalmat keres vala, hogy elárulja őt."
        },
        {
            "type": "line",
            "value": "A kovásztalan kenyerek első napján pedig Jézushoz menének a tanítványok, mondván: Hol akarod, hogy megkészítsük néked ételedre a husvéti bárányt?"
        },
        {
            "type": "line",
            "value": "Ő pedig monda: Menjetek el a városba ama bizonyos emberhez, és ezt mondjátok néki: A Mester üzeni: Az én időm közel van; nálad tartom meg a husvétot tanítványaimmal."
        },
        {
            "type": "line",
            "value": "És úgy cselekedének a tanítványok, amint Jézus parancsolta vala nékik; és elkészíték a husvéti bárányt."
        },
        {
            "type": "line",
            "value": "Mikor pedig beestveledék, letelepszik vala a tizenkettővel,"
        },
        {
            "type": "line",
            "value": "És amikor esznek vala, monda: Bizony mondom néktek, ti közületek egy elárul engem."
        },
        {
            "type": "line",
            "value": "És felettébb megszomorodva, kezdék mindannyian mondani néki: Én vagyok-é az, Uram?"
        },
        {
            "type": "line",
            "value": "Ő pedig felelvén, monda: Aki velem együtt mártja kezét a tálba, az árul el engem."
        },
        {
            "type": "line",
            "value": "Az embernek Fia jóllehet elmegyen, amint meg van írva felőle, de jaj annak az embernek, aki az embernek Fiát elárulja; jobb volna annak az embernek, ha nem született volna."
        },
        {
            "type": "line",
            "value": "Megszólalván Júdás is, aki elárulja vala őt, monda: Én vagyok-é az, Mester? Monda néki: Te mondád."
        },
        {
            "type": "line",
            "value": "Mikor pedig evének, vevé Jézus a kenyeret és hálákat adván, megtöré és adá a tanítványoknak, és monda: Vegyétek, egyétek; ez az én testem."
        },
        {
            "type": "line",
            "value": "És vevén a poharat és hálákat adván, adá azoknak, ezt mondván: Igyatok ebből mindnyájan;"
        },
        {
            "type": "line",
            "value": "Mert ez az én vérem, az új szövetségnek vére, amely sokakért kiontatik bűnöknek bocsánatára."
        },
        {
            "type": "line",
            "value": "Mondom pedig néktek, hogy: Mostantól fogva nem iszom a szőlőtőkének ebből a terméséből mind ama napig, amikor újan iszom azt veletek az én Atyámnak országában."
        },
        {
            "type": "line",
            "value": "És dícséretet énekelvén, kimenének az olajfák hegyére."
        },
        {
            "type": "line",
            "value": "Akkor monda nékik Jézus: Mindnyájan ezen az éjszakán megbotránkoztok én bennem. Mert meg van írva: Megverem a pásztort, és elszélednek a nyájnak juhai."
        },
        {
            "type": "line",
            "value": "De föltámadásom után előttetek megyek majd Galileába."
        },
        {
            "type": "line",
            "value": "Péter pedig felelvén, monda néki: Ha mindnyájan megbotránkoznak is te benned, én soha meg nem botránkozom."
        },
        {
            "type": "line",
            "value": "Monda néki Jézus: Bizony mondom néked, ezen az éjszakán, mielőtt megszólal a kakas, háromszor megtagadsz engem."
        },
        {
            "type": "line",
            "value": "Monda néki Péter: Ha meg kell is veled halnom, meg nem tagadlak téged. Hasonlóképpen szólnak vala a többi tanítványok is."
        },
        {
            "type": "line",
            "value": "Akkor elméne Jézus velök egy helyre, amelyet Gecsemánénak hívtak, és monda a tanítványoknak: Üljetek le itt, míg elmegyek és amott imádkozom."
        },
        {
            "type": "line",
            "value": "És maga mellé vévén Pétert és Zebedeusnak két fiát, kezde szomorkodni és gyötrődni."
        },
        {
            "type": "line",
            "value": "Ekkor monda nékik: Felette igen szomorú az én lelkem mind halálig! maradjatok itt és vigyázzatok én velem."
        },
        {
            "type": "line",
            "value": "És egy kissé előre menve, arcra borula, könyörögvén és mondván: Atyám! ha lehetséges, múljék el tőlem e pohár; mindazáltal ne úgy legyen amint én akarom, hanem amint te."
        },
        {
            "type": "line",
            "value": "Akkor méne a tanítványokhoz és aluva találá őket, és monda Péternek: Így nem birtatok vigyázni velem egy óráig sem!?"
        },
        {
            "type": "line",
            "value": "Vigyázzatok és imádkozzatok, hogy kísértetbe ne essetek; mert jóllehet a lélek kész, de a test erőtelen."
        },
        {
            "type": "line",
            "value": "Ismét elméne másodszor is, és könyörge, mondván: Atyám! ha el nem múlhatik tőlem e pohár, hogy ki ne igyam, legyen meg a te akaratod."
        },
        {
            "type": "line",
            "value": "És mikor visszatér vala, ismét aluva találá őket; mert megnehezedtek vala az ő szemeik."
        },
        {
            "type": "line",
            "value": "És ott hagyva őket, ismét elméne és imádkozék harmadszor, ugyanazon beszéddel szólván."
        },
        {
            "type": "line",
            "value": "Ekkor méne az ő tanítványaihoz, és monda nékik: Aludjatok immár és nyugodjatok. Ímé, elközelgett az óra, és az embernek Fia a bűnösök kezébe adatik."
        },
        {
            "type": "line",
            "value": "Keljetek fel, menjünk! Ímé elközelgett, aki engem elárul."
        },
        {
            "type": "line",
            "value": "És még mikor beszél vala, ímé Júdás, egy a tizenkettő közül, eljöve és vele együtt sok nép fegyverekkel és fustélyokkal, a főpapoktól és a nép véneitől."
        },
        {
            "type": "line",
            "value": "Aki pedig őt elárulja vala, jelt ada nékik, mondván: Akit én majd megcsókolok, ő az, fogjátok meg őt."
        },
        {
            "type": "line",
            "value": "És mindjárt Jézushoz lépvén, monda: Üdvöz légy Mester! és megcsókolá őt."
        },
        {
            "type": "line",
            "value": "Jézus pedig monda néki: Barátom, miért jöttél? Akkor hozzámenvén, kezeiket Jézusra veték és megfogák őt."
        },
        {
            "type": "line",
            "value": "És ímé egyik azok közül, akik a Jézussal valának, kinyújtván kezét, szablyáját kirántá, és a főpap szolgáját megcsapván, levágá annak egyik fülét."
        },
        {
            "type": "line",
            "value": "Akkor monda néki Jézus: Tedd helyére szablyádat; mert akik fegyvert fognak, fegyverrel kell veszniök."
        },
        {
            "type": "line",
            "value": "Avagy azt gondolod-é, hogy nem kérhetném most az én Atyámat, hogy adjon ide mellém többet tizenkét sereg angyalnál?"
        },
        {
            "type": "line",
            "value": "De mi módon teljesednének be az írások, hogy így kell lenni?"
        },
        {
            "type": "line",
            "value": "Ugyanekkor monda Jézus a sokaságnak: Mint valami latorra, úgy jöttetek fegyverekkel és fustélyokkal, hogy megfogjatok engem? Naponként nálatok ültem, tanítván a templomban, és nem fogtatok meg engem."
        },
        {
            "type": "line",
            "value": "Mindez pedig azért lőn, hogy beteljesedjenek a próféták írásai. Ekkor elhagyák őt a tanítványok mind, és elfutának."
        },
        {
            "type": "line",
            "value": "Amazok pedig megfogván Jézust, vivék Kajafáshoz, a főpaphoz, ahol az írástudók és a vének egybegyűltek vala."
        },
        {
            "type": "line",
            "value": "Péter pedig követi vala őt távolról egész a főpap pitvaráig; és bemenvén, ott ül vala a szolgákkal, hogy lássa a végét."
        },
        {
            "type": "line",
            "value": "A főpapok pedig és a vének és az egész tanács hamis bizonyságot keresnek vala Jézus ellen, hogy megölhessék őt;"
        },
        {
            "type": "line",
            "value": "És nem találának. És noha sok hamis tanú jött vala elő, még sem találának. Utoljára pedig előjövén két hamis tanú,"
        },
        {
            "type": "line",
            "value": "Monda: Ez azt mondta: Leronthatom az Isten templomát, és három nap alatt felépíthetem azt."
        },
        {
            "type": "line",
            "value": "És fölkelvén a főpap, monda néki: Semmit sem felelsz-é? Micsoda tanúbizonyságot tesznek ezek ellened?"
        },
        {
            "type": "line",
            "value": "Jézus pedig hallgat vala. És felelvén a főpap, monda néki: Az élő Istenre kényszerítelek téged, hogy mondd meg nékünk, ha te vagy-é a Krisztus, az Istennek Fia?"
        },
        {
            "type": "line",
            "value": "Monda néki Jézus: Te mondád. Sőt mondom néktek: Mostantól fogva meglátjátok az embernek Fiát ülni az Istennek hatalmas jobbján, és eljőni az égnek felhőiben."
        },
        {
            "type": "line",
            "value": "Ekkor a főpap megszaggatá a maga ruháit, és monda: Káromlást szólott. Mi szükségünk van még bizonyságokra? Ímé most hallottátok az ő káromlását."
        },
        {
            "type": "line",
            "value": "Mit gondoltok? Azok pedig felelvén mondának: Méltó a halálra."
        },
        {
            "type": "line",
            "value": "Akkor szemébe köpdösének és arcul csapdosák őt, némelyek pedig botokkal verék,"
        },
        {
            "type": "line",
            "value": "Mondván: Prófétáld meg nékünk Krisztus, kicsoda az, aki üt téged?"
        },
        {
            "type": "line",
            "value": "Péter pedig künn ül vala az udvaron, és hozzá menvén egy szolgálóleány, monda: Te is a Galileabeli Jézussal valál."
        },
        {
            "type": "line",
            "value": "Ő pedig mindenkinek hallatára megtagadá, mondván: Nem tudom, mit beszélsz."
        },
        {
            "type": "line",
            "value": "Mikor pedig kiméne a tornácra meglátá őt egy másik szolgálóleány, és monda az ott levőknek: Ez is a názáreti Jézussal vala."
        },
        {
            "type": "line",
            "value": "És ismét megtagadá esküvéssel, hogy: Nem is ismerem ezt az embert."
        },
        {
            "type": "line",
            "value": "Kevés idő múlva pedig az ott álldogálók menének hozzá, és mondának Péternek: Bizony te is közülök való vagy; hiszen a te beszéded is elárul téged."
        },
        {
            "type": "line",
            "value": "Ekkor átkozódni és esküdözni kezde, hogy: Nem ismerem ezt az embert. És a kakas azonnal megszólala."
        },
        {
            "type": "line",
            "value": "És megemlékezék Péter a Jézus beszédéről, ki ezt mondotta vala néki: Mielőtt a kakas szólana, háromszor megtagadsz engem; és kimenvén onnan, keservesen síra."
        }
    ]
}

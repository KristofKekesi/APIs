{
   "meta": {
   "type": "text",
   "name": "3. Fejezet"
   },
   "data": [
        {
            "type": "line",
            "value": "Tibérius császár uralkodásának tizenötödik esztendejében pedig, mikor Júdeában Poncius Pilátus volt a helytartó, és Galileának negyedes fejedelme Heródes, Iturea és Trakhónitis tartományának pedig negyedes fejedelme az ő testvére Filep, Abiléné negyedes fejedelme meg Lisániás,"
        },
        {
            "type": "line",
            "value": "Annás és Kajafás főpapsága alatt, lőn az Úrnak szava Jánoshoz, a Zakariás fiához, a pusztában,"
        },
        {
            "type": "line",
            "value": "És méne a Jordán mellett lévő minden tartományba prédikálván a megtérés keresztségét a bűnöknek bocsánatjára;"
        },
        {
            "type": "line",
            "value": "Amint meg van írva Ésaiás próféta beszédeinek könyvében, ki ezt mondja: Kiáltónak szava a pusztában: Készítsétek meg az Úrnak útját, egyengessétek az ő ösvényeit."
        },
        {
            "type": "line",
            "value": "Minden völgy betöltetik, minden hegy és halom megalacsonyíttatik; és az egyenetlenek egyenesekké, és a göröngyös útak símákká lesznek;"
        },
        {
            "type": "line",
            "value": "És meglátja minden test az Istennek szabadítását."
        },
        {
            "type": "line",
            "value": "Monda azért a sokaságnak, amely kiméne hozzá, hogy általa megkereszteltessék: Viperák fajzati, kicsoda intett meg titeket, hogy a bekövetkező harag elől meneküljetek?"
        },
        {
            "type": "line",
            "value": "Teremjetek azért megtéréshez méltó gyümölcsöket, és ne mondogassátok magatokban: Ábrahám a mi atyánk! mert mondom néktek, hogy az Isten ezekből a kövekből is támaszthat fiakat Ábrahámnak."
        },
        {
            "type": "line",
            "value": "Immár pedig a fejsze is rávettetett a fák gyökerére: minden fa azért, amely jó gyümölcsöt nem terem, kivágattatik és a tűzre vettetik."
        },
        {
            "type": "line",
            "value": "És megkérdé őt a sokaság, mondván: Mit cselekedjünk tehát?"
        },
        {
            "type": "line",
            "value": "Ő pedig felelvén, monda nékik: Akinek két köntöse van, egyiket adja annak, akinek nincs; és akinek van eledele, hasonlókép cselekedjék."
        },
        {
            "type": "line",
            "value": "És eljövének a vámszedők is, hogy megkeresztelkedjenek, és mondának néki: Mester, mit cselekedjünk?"
        },
        {
            "type": "line",
            "value": "Ő pedig monda nékik: Semmi többet ne követeljetek, mint ami előtökbe rendeltetett."
        },
        {
            "type": "line",
            "value": "És megkérdék őt a vitézek is, mondván: Hát mi mit cselekedjünk? És monda nékik: Senkit se háborítsatok, se ne patvarkodjatok; és elégedjetek meg zsoldotokkal."
        },
        {
            "type": "line",
            "value": "Mikor pedig a nép várt és szívökben mind azon gondolkoztak János felől, hogy vajjon nem ő-é a Krisztus;"
        },
        {
            "type": "line",
            "value": "Felele János mindeneknek, mondván: Én ugyan keresztellek titeket vízzel; de eljő, aki nálamnál erősebb, akinek nem vagyok méltó, hogy sarujának kötőjét megoldjam: az majd keresztel titeket Szent Lélekkel és tűzzel:"
        },
        {
            "type": "line",
            "value": "Kinek szórólapátja kezében van, és megtisztítja szérűjét; és a gabonát az ő csűrébe takarja, a polyvát pedig megégeti olthatatlan tűzzel."
        },
        {
            "type": "line",
            "value": "És még sok egyebekre is intvén őket, hirdeté az evangyéliomot a népnek."
        },
        {
            "type": "line",
            "value": "Mikor pedig Heródes, a negyedes fejedelem, megfeddetett ő tőle Heródiásért, az ő testvérének, Filepnek feleségéért és mindama gonoszságokért, amiket Heródes cselekedett,"
        },
        {
            "type": "line",
            "value": "Ez még azzal tetézte mindezeket, hogy Jánost tömlöcbe vetteté."
        },
        {
            "type": "line",
            "value": "Lőn pedig, hogy mikor az egész nép megkeresztelkedett, és Jézus is megkereszteltetett, és imádkozott, megnyilatkozék az ég,"
        },
        {
            "type": "line",
            "value": "És leszálla ő reá a Szent Lélek testi ábrázatban mint egy galamb, és szózat lőn mennyből, ezt mondván: Te vagy amaz én szerelmes Fiam, te benned gyönyörködöm!"
        },
        {
            "type": "line",
            "value": "Maga Jézus pedig mintegy harminc esztendős volt, mikor tanítani kezdett, ki, amint állítják vala, a József fia vala, ez pedig a Hélié,"
        },
        {
            "type": "line",
            "value": "Ez Mattáté, ez Lévié, ez Melkié, ez Jannáé, ez Józsefé,"
        },
        {
            "type": "line",
            "value": "Ez Matthatiásé, ez Ámosé, ez Naumé, ez Eslié, ez Naggaié,"
        },
        {
            "type": "line",
            "value": "Ez Maáté, ez Matthatiásé, ez Sémeié, ez Józsefé, ez Júdáé,"
        },
        {
            "type": "line",
            "value": "Ez Joannáé, ez Rhésáé, ez Zorobábelé, ez Saláthielé, ez Nérié,"
        },
        {
            "type": "line",
            "value": "Ez Melkié, ez Addié, ez Hosámé, ez Elmodámé, ez Éré,"
        },
        {
            "type": "line",
            "value": "Ez Jóséé, ez Eliézeré, ez Jórimé, ez Mattáté, ez Lévié,"
        },
        {
            "type": "line",
            "value": "Ez Simeoné, ez Júdáé, ez Józsefé, ez Jónáné, ez Eliákimé,"
        },
        {
            "type": "line",
            "value": "Ez Méleáé, ez Maináné, ez Mattátáé, ez Nátáné, ez Dávidé,"
        },
        {
            "type": "line",
            "value": "Ez Jesséé, ez Obedé, ez Boázé, ez Sálmoné, ez Naássoné,"
        },
        {
            "type": "line",
            "value": "Ez Aminádábé, ez Arámé, ez Esroné, ez Fáresé, ez Júdáé."
        },
        {
            "type": "line",
            "value": "Ez Jákóbé, ez Izsáké, ez Ábrahámé, ez Táréé, ez Nákhoré,"
        },
        {
            "type": "line",
            "value": "Ez Sárukhé, ez Ragávé, ez Fáleké, ez Eberé, ez Saláé,"
        },
        {
            "type": "line",
            "value": "Ez Kajnáné, ez Arfaksádé, ez Semé, ez Noéé, ez Lámekhé,"
        },
        {
            "type": "line",
            "value": "Ez Mathuséláé, ez Énókhé, ez Járedé, ez Mahalaléelé, ez Kajnáné,"
        },
        {
            "type": "line",
            "value": "Ez Énósé, ez Sethé, ez Ádámé, ez pedig az Istené."
        }
    ]
}

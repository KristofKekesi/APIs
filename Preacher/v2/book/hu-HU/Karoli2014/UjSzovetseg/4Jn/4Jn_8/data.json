{
   "meta": {
   "type": "text",
   "name": "8. Fejezet"
   },
   "data": [
        {
            "type": "line",
            "value": "Jézus pedig elméne az Olajfák hegyére."
        },
        {
            "type": "line",
            "value": "Jó reggel azonban ismét ott vala a templomban, és az egész nép hozzá méne; és leülvén, tanítja vala őket."
        },
        {
            "type": "line",
            "value": "Az írástudók és a farizeusok pedig egy asszonyt vivének hozzá, akit házasságtörésen kaptak vala, és a középre állítván azt,"
        },
        {
            "type": "line",
            "value": "Mondának néki: Mester, ez az asszony tetten kapatott, mint házasságtörő."
        },
        {
            "type": "line",
            "value": "A törvényben pedig megparancsolta nékünk Mózes, hogy az ilyenek köveztessenek meg: te azért mit mondasz?"
        },
        {
            "type": "line",
            "value": "Ezt pedig azért mondák, hogy megkísértsék őt, hogy legyen őt mivel vádolniok. Jézus pedig lehajolván, az ujjával ír vala a földre."
        },
        {
            "type": "line",
            "value": "De mikor szorgalmazva kérdezék őt, felegyenesedve monda nékik: Aki közületek nem bűnös, az vesse rá először a követ."
        },
        {
            "type": "line",
            "value": "És újra lehajolván, írt vala a földre."
        },
        {
            "type": "line",
            "value": "Azok pedig ezt hallván és a lelkiismeret által vádoltatván, egymásután kimenének a vénektől kezdve mind az utolsóig; és egyedül Jézus maradt vala és az asszony a középen állva."
        },
        {
            "type": "line",
            "value": "Mikor pedig Jézus felegyenesedék és senkit sem láta az asszonyon kívül, monda néki: Asszony, hol vannak azok a te vádlóid? Senki sem kárhoztatott-é téged?"
        },
        {
            "type": "line",
            "value": "Az pedig monda: Senki, Uram! Jézus pedig monda néki: Én sem kárhoztatlak: eredj el és többé ne vétkezzél!"
        },
        {
            "type": "line",
            "value": "Ismét szóla azért hozzájok Jézus, mondván: Én vagyok a világ világossága: aki engem követ, nem járhat a sötétségben, hanem övé lesz az életnek világossága."
        },
        {
            "type": "line",
            "value": "Mondának azért néki a farizeusok: Te magadról teszel bizonyságot; a te bizonyságtételed nem igaz."
        },
        {
            "type": "line",
            "value": "Felele Jézus és monda nékik: Ha magam teszek is bizonyságot magamról, az én bizonyságtételem igaz; mert tudom honnan jöttem és hová megyek; ti pedig nem tudjátok honnan jövök és hová megyek."
        },
        {
            "type": "line",
            "value": "Ti test szerint ítéltek, én nem ítélek senkit."
        },
        {
            "type": "line",
            "value": "De ha ítélek is én, az én ítéletem igaz; mert én nem egyedül vagyok, hanem én és az Atya, aki küldött engem."
        },
        {
            "type": "line",
            "value": "A ti törvényetekben is meg van pedig írva, hogy két ember bizonyságtétele igaz."
        },
        {
            "type": "line",
            "value": "Én vagyok aki bizonyságot teszek magamról, és bizonyságot tesz rólam az Atya, aki küldött engem."
        },
        {
            "type": "line",
            "value": "Mondának azért néki: Hol van a te Atyád? Felele Jézus: Sem engem nem ismertek, sem az én Atyámat; ha engem ismernétek, az én Atyámat is ismernétek."
        },
        {
            "type": "line",
            "value": "Ezeket a beszédeket mondá Jézus a kincstartó helyen, amikor tanít vala a templomban; és senki sem fogta meg őt, mert még nem jött el az ő órája."
        },
        {
            "type": "line",
            "value": "Ismét monda azért nékik Jézus: Én elmegyek, és kerestek majd engem, és a ti bűneitekben fogtok meghalni: ahová én megyek, ti nem jöhettek oda."
        },
        {
            "type": "line",
            "value": "Mondának azért a zsidók: Avagy megöli-é magát, hogy azt mondja: Ahová én megyek, ti nem jöhettek oda?"
        },
        {
            "type": "line",
            "value": "És monda nékik: Ti innét alól valók vagytok, én onnét felül való vagyok; ti e világból valók vagytok, én nem vagyok e világból való."
        },
        {
            "type": "line",
            "value": "Azért mondám néktek, hogy a ti bűneitekben haltok meg: mert ha nem hiszitek, hogy én vagyok, meghaltok a ti bűneitekben."
        },
        {
            "type": "line",
            "value": "Mondának azért néki: Ki vagy te? És monda nékik Jézus: amit eleitől fogva mondok is néktek."
        },
        {
            "type": "line",
            "value": "Sok beszélni és ítélni valóm van felőletek: de igaz az, aki küldött engem; és én azokat beszélem a világnak, amiket tőle hallottam vala."
        },
        {
            "type": "line",
            "value": "Nem vevék észre, hogy az Atyáról szól vala nékik."
        },
        {
            "type": "line",
            "value": "Monda azért nékik Jézus: Mikor felemelitek az embernek Fiát, akkor megismeritek, hogy én vagyok és semmit sem cselekszem magamtól, hanem amint az Atya tanított engem, úgy szólok."
        },
        {
            "type": "line",
            "value": "És aki küldött engem, én velem van. Nem hagyott engem az Atya egyedül, mert én mindenkor azokat cselekszem, amelyek néki kedvesek."
        },
        {
            "type": "line",
            "value": "Amikor ezeket mondá, sokan hivének ő benne."
        },
        {
            "type": "line",
            "value": "Monda azért Jézus a benne hívő zsidóknak: Ha ti megmaradtok az én beszédemben, bizonynyal az én tanítványaim vagytok;"
        },
        {
            "type": "line",
            "value": "És megismeritek az igazságot, és az igazság szabadokká tesz titeket."
        },
        {
            "type": "line",
            "value": "Felelének néki: Ábrahám magva vagyunk, és nem szolgáltunk soha senkinek: mimódon mondod te, hogy szabadokká lesztek?"
        },
        {
            "type": "line",
            "value": "Felele nékik Jézus: Bizony, bizony mondom néktek, hogy mindaz, aki bűnt cselekszik, szolgája a bűnnek."
        },
        {
            "type": "line",
            "value": "A szolga pedig nem marad mindörökké a házban: a Fiú marad ott mindörökké."
        },
        {
            "type": "line",
            "value": "Azért ha a Fiú megszabadít titeket, valósággal szabadok lesztek."
        },
        {
            "type": "line",
            "value": "Tudom, hogy Ábrahám magva vagytok; de meg akartok engem ölni, mert az én beszédemnek nincs helye nálatok."
        },
        {
            "type": "line",
            "value": "Én azt beszélem, amit az én Atyámnál láttam; ti is azt cselekszitek azért, amit a ti atyátoknál láttatok."
        },
        {
            "type": "line",
            "value": "Felelének és mondának néki: A mi atyánk Ábrahám. Monda nékik Jézus: Ha Ábrahám gyermekei volnátok, az Ábrahám dolgait cselekednétek."
        },
        {
            "type": "line",
            "value": "Ámde meg akartok engem ölni, olyan embert, aki az igazságot beszéltem néktek, amelyet az Istentől hallottam. Ábrahám ezt nem cselekedte."
        },
        {
            "type": "line",
            "value": "Ti a ti atyátok dolgait cselekszitek. Mondának azért néki: Mi nem paráznaságból születtünk; egy atyánk van, az Isten."
        },
        {
            "type": "line",
            "value": "Monda azért nékik Jézus: Ha az Isten volna a ti atyátok, szeretnétek engem: mert én az Istentől származtam és jöttem; mert nem is magamtól jöttem, hanem ő küldött engem."
        },
        {
            "type": "line",
            "value": "Miért nem értitek az én beszédemet? Mert nem hallgatjátok az én szómat."
        },
        {
            "type": "line",
            "value": "Ti az ördög atyától valók vagytok, és a ti atyátok kívánságait akarjátok teljesíteni. Az emberölő volt kezdettől fogva, és nem állott meg az igazságban, mert nincsen ő benne igazság. Mikor hazugságot szól, a sajátjából szól; mert hazug és hazugság atyja."
        },
        {
            "type": "line",
            "value": "Mivelhogy pedig én igazságot szólok, nem hisztek nékem."
        },
        {
            "type": "line",
            "value": "Ki vádol engem közületek bűnnel? Ha pedig igazságot szólok: miért nem hisztek ti nékem?"
        },
        {
            "type": "line",
            "value": "Aki az Istentől van, hallgatja az Isten beszédeit; azért nem hallgatjátok ti, mert nem vagytok az Istentől valók."
        },
        {
            "type": "line",
            "value": "Felelének azért a zsidók és mondának néki: Nem jól mondjuk-é mi, hogy te Samaritánus vagy, és ördög van benned?"
        },
        {
            "type": "line",
            "value": "Felele Jézus: Nincs én bennem ördög; hanem tisztelem az én Atyámat, és ti gyaláztok engem."
        },
        {
            "type": "line",
            "value": "Pedig én nem keresem az én dicsőségemet: van aki keresi és megítéli."
        },
        {
            "type": "line",
            "value": "Bizony, bizony mondom néktek, ha valaki megtartja az én beszédemet, nem lát halált soha örökké."
        },
        {
            "type": "line",
            "value": "Mondának azért néki a zsidók: Most értettük meg, hogy ördög van benned. Ábrahám meghalt, a próféták is; és te azt mondod: Ha valaki megtartja az én beszédemet, nem kóstol halált örökké."
        },
        {
            "type": "line",
            "value": "Avagy nagyobb vagy-é te a mi atyánknál Ábrahámnál, aki meghalt? A próféták is meghaltak: kinek állítod te magadat?"
        },
        {
            "type": "line",
            "value": "Felele Jézus: Ha én dicsőítem magamat, az én dicsőségem semmi: az én Atyám az, aki dicsőít engem, akiről ti azt mondjátok, hogy a ti Istenetek,"
        },
        {
            "type": "line",
            "value": "És nem ismeritek őt: de én ismerem őt; és ha azt mondom, hogy nem ismerem őt, hozzátok hasonlóvá, hazuggá leszek: de ismerem őt, és az ő beszédét megtartom."
        },
        {
            "type": "line",
            "value": "Ábrahám a ti atyátok örvendezett, hogy meglátja az én napomat; látta is, és örült."
        },
        {
            "type": "line",
            "value": "Mondának azért néki a zsidók: Még ötven esztendős nem vagy, és Ábrahámot láttad?"
        },
        {
            "type": "line",
            "value": "Monda nékik Jézus: Bizony, bizony mondom néktek: Mielőtt Ábrahám lett, én vagyok."
        },
        {
            "type": "line",
            "value": "Köveket ragadának azért, hogy reá hajigálják; Jézus pedig elrejtőzködék, és kiméne a templomból, átmenvén közöttük; és ilyen módon eltávozék."
        }
    ]
}

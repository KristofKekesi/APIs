{
   "meta": {
   "type": "text",
   "name": "4. Fejezet"
   },
   "data": [
        {
            "type": "line",
            "value": "Annakokáért szerelmes atyámfiai, akik után úgy vágyakozom, ti én örömöm és én koronám, ekképpen álljatok meg az Úrban, én szerelmeseim!"
        },
        {
            "type": "line",
            "value": "Evódiát intem, Sintikhét is intem, hogy egyenlő indulattal legyenek az Úrban."
        },
        {
            "type": "line",
            "value": "Igen, kérlek téged is, igaz szolgatársam, légy segítségül ezeknek, mint akik az evangyéliom dolgában együtt viaskodtak velem, Kelemennel is, és ama többi munkatársaimmal, kiknek neveik fölírvák az életnek könyvében."
        },
        {
            "type": "line",
            "value": "Örüljetek az Úrban mindenkor; ismét mondom, örüljetek!"
        },
        {
            "type": "line",
            "value": "A ti szelídlelkűségetek ismert legyen minden ember előtt. Az Úr közel!"
        },
        {
            "type": "line",
            "value": "Semmi felől ne aggódjatok, hanem imádságotokban és könyörgéstekben minden alkalommal hálaadással tárjátok fel kívánságaitokat az Isten előtt."
        },
        {
            "type": "line",
            "value": "És az Istennek békessége, mely minden értelmet felül halad, meg fogja őrizni szíveiteket és gondolataitokat a Krisztus Jézusban."
        },
        {
            "type": "line",
            "value": "Továbbá, Atyámfiai, amik csak igazak, amik csak tisztességesek, amik csak igazságosak, amik csak tiszták, amik csak kedvesek, amik csak jó hírűek; ha van valami erény és ha van valami dícséret, ezekről gondolkodjatok."
        },
        {
            "type": "line",
            "value": "Amiket tanultatok is, el is fogadtatok, hallottatok is, láttatok is én tőlem, azokat cselekedjétek; és a békességnek Istene veletek lesz."
        },
        {
            "type": "line",
            "value": "Felette igen örültem pedig az Úrban, hogy immár valahára megújultatok az én felőlem való gondviseléstekben; mely dologban gondoskodtatok is, de nem volt alkalmatok."
        },
        {
            "type": "line",
            "value": "Nem hogy az én szűkölködésemre nézve szólnék; mert én megtanultam, hogy azokban, amelyekben vagyok, megelégedett legyek."
        },
        {
            "type": "line",
            "value": "Tudok megaláztatni is, tudok bővölködni is; mindenben és mindenekben ismerős vagyok a jóllakással is, az éhezéssel is, a bővölködéssel is, a szűkölködéssel is."
        },
        {
            "type": "line",
            "value": "Mindenre van erőm a Krisztusban, aki engem megerősít."
        },
        {
            "type": "line",
            "value": "Mindazáltal jól tettétek, hogy nyomorúságomban részesekké lettetek."
        },
        {
            "type": "line",
            "value": "Tudjátok pedig ti is, Filippibeliek, hogy az evangyéliom hirdetésének kezdetén, mikor Macedóniából kimentem, egyetlen egyház sem volt részes velem a kölcsönös adásban és vevésben, csak ti egyedül:"
        },
        {
            "type": "line",
            "value": "Mert már Thessalónikában is, egyszer is, másszor is, küldtetek nékem szükségemre."
        },
        {
            "type": "line",
            "value": "Nem mintha kívánnám az ajándékot; hanem kívánom azt a gyümölcsöt, mely sokasodik a ti hasznotokra."
        },
        {
            "type": "line",
            "value": "Megkaptam pedig mindent, és bővölködöm; beteltem, vévén Epafróditustól, amit küldöttetek, mint kedves jó illatot, kellemes, tetsző áldozatot az Istennek."
        },
        {
            "type": "line",
            "value": "Az én Istenem pedig be fogja tölteni minden szükségeteket az Ő gazdagsága szerint dicsőségesen a Krisztus Jézusban."
        },
        {
            "type": "line",
            "value": "Az Istennek pedig és a mi Atyánknak dicsőség mind örökkön örökké. Ámen."
        },
        {
            "type": "line",
            "value": "Köszöntsetek minden szentet a Krisztus Jézusban. Köszöntenek titeket az atyafiak, akik velem vannak."
        },
        {
            "type": "line",
            "value": "Köszöntenek titeket minden szentek, mindeneknek felette pedig a császár udvarából valók."
        },
        {
            "type": "line",
            "value": "A mi Urunk Jézus Krisztusnak kegyelme legyen mindnyájatokkal! Ámen."
        }
    ]
}

{
   "meta": {
   "type": "text",
   "name": "5. Fejezet"
   },
   "data": [
        {
            "type": "line",
            "value": "Nosza immár ti gazdagok, sírjatok, jajgatván a ti nyomorúságaitok miatt, amelyek elkövetkeznek reátok."
        },
        {
            "type": "line",
            "value": "Gazdagságotok megrothadt, és a ruháitokat moly ette meg;"
        },
        {
            "type": "line",
            "value": "Aranyotokat és ezüstötöket rozsda fogta meg, és azok rozsdája bizonyság ellenetek, és megemészti a ti testeteket, mint a tűz. Kincset gyűjtöttetek az utolsó napokban!"
        },
        {
            "type": "line",
            "value": "Ímé a ti mezőiteket learató munkások bére, amit ti elfogtatok, kiált. És az aratók kiáltásai eljutottak a Seregek Urának füleihez."
        },
        {
            "type": "line",
            "value": "Dőzsöltetek e földön és dobzódtatok; szíveteket legeltettétek, mint áldozás napján."
        },
        {
            "type": "line",
            "value": "Elkárhoztattátok, megöltétek az igazat; nem áll ellent néktek."
        },
        {
            "type": "line",
            "value": "Legyetek azért, atyámfiai, béketűrők az Úrnak eljöveteléig. Ímé a szántóvető várja a földnek drága gyümölcsét, béketűréssel várja, míg reggeli és estveli esőt kap."
        },
        {
            "type": "line",
            "value": "Legyetek ti is béketűrők, és erősítsétek meg szíveteket, mert az Úrnak eljövetele közel van."
        },
        {
            "type": "line",
            "value": "Ne sóhajtozzatok egymás ellen, atyámfiai, hogy el ne ítéltessetek: ímé a Bíró az ajtó előtt áll."
        },
        {
            "type": "line",
            "value": "Például vegyétek, atyámfiai, a szenvedésben és béketűrésben a prófétákat, akik az Úr nevében szólottak."
        },
        {
            "type": "line",
            "value": "Ímé, boldogoknak mondjuk a tűrni tudókat. Jóbnak tűrését hallottátok, és az Úrtól való végét láttátok, hogy igen irgalmas az Úr és könyörületes."
        },
        {
            "type": "line",
            "value": "Mindeneknek előtte pedig ne esküdjetek, atyámfiai, se az égre, se a földre, se semmi más esküvéssel. Hanem legyen a ti igenetek igen, és a nem nem; hogy kárhoztatás alá ne essetek."
        },
        {
            "type": "line",
            "value": "Szenved-é valaki köztetek? Imádkozzék. Öröme van-é valakinek? Dícséretet énekeljen."
        },
        {
            "type": "line",
            "value": "Beteg-é valaki köztetek? Hívja magához a gyülekezet véneit, és imádkozzanak felette, megkenvén őt olajjal az Úrnak nevében."
        },
        {
            "type": "line",
            "value": "És a hitből való imádság megtartja a beteget, és az Úr felsegíti őt. És ha bűnt követett is el, megbocsáttatik néki."
        },
        {
            "type": "line",
            "value": "Valljátok meg bűneiteket egymásnak és imádkozzatok egymásért, hogy meggyógyuljatok: mert igen hasznos az igaznak buzgóságos könyörgése."
        },
        {
            "type": "line",
            "value": "Illés ember volt, hozzánk hasonló természetű; és imádsággal kéré, hogy ne legyen eső, és nem volt eső a földön három esztendeig és hat hónapig:"
        },
        {
            "type": "line",
            "value": "És ismét imádkozott, és az ég esőt adott, és a föld megtermé az ő gyümölcsét."
        },
        {
            "type": "line",
            "value": "Atyámfiai, hogyha valaki ti köztetek eltévelyedik az igazságtól, és megtéríti őt valaki,"
        },
        {
            "type": "line",
            "value": "Tudja meg, hogy aki bűnöst térít meg az ő tévelygő útjáról, lelket ment meg a haláltól és sok bűnt elfedez."
        }
    ]
}

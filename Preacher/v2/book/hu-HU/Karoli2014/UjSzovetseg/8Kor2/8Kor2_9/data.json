{
   "meta": {
   "type": "text",
   "name": "9. Fejezet"
   },
   "data": [
        {
            "type": "line",
            "value": "A szentek iránt való szolgálatról felesleges is néktek írnom."
        },
        {
            "type": "line",
            "value": "Hiszen ismerem a ti készségteket, amellyel dicsekszem felőletek a macedónoknak, hogy Akhája kész a múlt esztendő óta; és a ti buzgóságtok sokakat magával ragadt."
        },
        {
            "type": "line",
            "value": "Mindamellett elküldöttem az atyafiakat, hogy a mi felőletek való dicsekedésünk ebben a részben hiábavaló ne legyen; hogy, amint mondám, készen legyetek."
        },
        {
            "type": "line",
            "value": "Hogy aztán, ha a macedónok velem együtt odajutnak és titeket készületlenül találnak, valamiképpen szégyent ne valljunk mi, hogy ne mondjam ti, ebben a dologban."
        },
        {
            "type": "line",
            "value": "Szükségesnek véltem azért utasítani az atyafiakat, hogy előre menjenek el hozzátok, és készítsék el előre a ti előre megígért adományotokat, hogy az úgy legyen készen, mint adomány, és nem mint ragadomány."
        },
        {
            "type": "line",
            "value": "Azt mondom pedig: Aki szűken vet, szűken is arat; és aki bőven vet, bőven is arat."
        },
        {
            "type": "line",
            "value": "Kiki amint eltökélte szívében, nem szomorúságból, vagy kénytelenségből; mert a jókedvű adakozót szereti az Isten."
        },
        {
            "type": "line",
            "value": "Az Isten pedig hatalmas arra, hogy rátok árassza minden kegyelmét; hogy mindenben, mindenkor teljes elégségtek lévén, minden jótéteményre bőségben legyetek,"
        },
        {
            "type": "line",
            "value": "Amint meg van írva: Szórt, adott a szegényeknek; az ő igazsága örökké megmarad."
        },
        {
            "type": "line",
            "value": "Aki pedig magot ád a magvetőnek és kenyeret eleségül, ád és megsokasítja a ti vetésteket és megnöveli a ti igazságtoknak gyümölcsét,"
        },
        {
            "type": "line",
            "value": "Hogy mindenben meggazdagodjatok a teljes jószívűségre, amely általunk hálaadást szerez az Istennek."
        },
        {
            "type": "line",
            "value": "Mert e tisztnek szolgálata nemcsak a szenteknek szükségét elégíti ki, hanem sok hálaadással bőséges az Isten előtt;"
        },
        {
            "type": "line",
            "value": "Amennyiben e szolgálatnak próbája által dicsőítik az Istent a ti Krisztus evangyéliomát valló engedelmességtekért, és a ti hozzájuk és mindenekhez való adakozó jószívűségtekért,"
        },
        {
            "type": "line",
            "value": "Mikor érettetek könyörögve ők is vágyakoznak utánatok az Istennek rajtatok való bőséges kegyelme miatt."
        },
        {
            "type": "line",
            "value": "Az Istennek pedig legyen hála az ő kimondhatatlan ajándékáért."
        }
    ]
}

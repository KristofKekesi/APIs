{
   "meta": {
   "type": "text",
   "name": "18. Fejezet"
   },
   "data": [
        {
            "type": "line",
            "value": "Az éneklőmesternek, az Úr szolgájától, Dávidtól, aki az Úrhoz ez ének szavait azon a napon mondotta, amelyen az Úr megszabadította őt minden ellenségének kezéből, és a Saul kezéből."
        },
        {
            "type": "line",
            "value": "És monda: Szeretlek Uram, én erősségem!"
        },
        {
            "type": "line",
            "value": "Az Úr az én kősziklám, váram és szabadítóm; az én Istenem, az én kősziklám, ő benne bízom: az én paizsom, idvességem szarva, menedékem."
        },
        {
            "type": "line",
            "value": "Az Úrhoz kiáltok, aki dicséretre méltó, és megszabadulok ellenségeimtől."
        },
        {
            "type": "line",
            "value": "Halál kötelei vettek körül, s az istentelenség árjai rettentettek engem."
        },
        {
            "type": "line",
            "value": "A Seol kötelei vettek körül; a halál tőrei fogtak meg engem."
        },
        {
            "type": "line",
            "value": "Szükségemben az Urat hívtam, és az én Istenemhez kiáltottam; szavamat meghallá templomából, és kiáltásom eljutott füleibe."
        },
        {
            "type": "line",
            "value": "Megindult, megrendült a föld, s a hegyek fundamentomai inogtak; és megindultak, mert haragra gyúlt."
        },
        {
            "type": "line",
            "value": "Füst szállt fel orrából, és szájából emésztő tűz; izzó szén gerjedt belőle."
        },
        {
            "type": "line",
            "value": "Lehajtotta az eget és leszállt, és homály volt lábai alatt."
        },
        {
            "type": "line",
            "value": "Kérubon haladt és röpült, és a szelek szárnyain suhant."
        },
        {
            "type": "line",
            "value": "A sötétséget tette rejtekhelyévé; sátora körülötte a sötét felhők és sűrű fellegek."
        },
        {
            "type": "line",
            "value": "Az előtte lévő fényességből felhőin jégeső tört át és eleven szén."
        },
        {
            "type": "line",
            "value": "És dörgött az Úr a mennyekben, és a Magasságos zengett; és jégeső hullt és eleven szén."
        },
        {
            "type": "line",
            "value": "És kibocsátá nyilait és elszéleszté azokat, villámokat szórt és megháborította azokat."
        },
        {
            "type": "line",
            "value": "És meglátszottak a vizek medrei s megmutatkoztak a világ fundamentomai; a te feddésedtől, Uram, a te orrod leheletének fuvásától."
        },
        {
            "type": "line",
            "value": "Lenyúlt a magasból és felvett engem; kivont engem nagy vizekből."
        },
        {
            "type": "line",
            "value": "Megszabadított engem az én erős ellenségemtől, s az én gyűlölőimtől, akik hatalmasabbak voltak nálamnál."
        },
        {
            "type": "line",
            "value": "Rám jöttek veszedelmem napján; de az Úr volt az én támaszom."
        },
        {
            "type": "line",
            "value": "És kivitt engem tágas helyre; kiragadt engem, mert kedvét leli bennem."
        },
        {
            "type": "line",
            "value": "Az Úr megfizetett nékem igazságom szerint, kezeimnek tisztasága szerint fizetett meg nékem;"
        },
        {
            "type": "line",
            "value": "Mert megőriztem az Úrnak útait, és gonoszul nem távoztam el az én Istenemtől."
        },
        {
            "type": "line",
            "value": "Mert minden ítélete előttem, és rendeléseit nem hánytam el magamtól."
        },
        {
            "type": "line",
            "value": "És tökéletes voltam előtte, őrizkedtem az én vétkemtől."
        },
        {
            "type": "line",
            "value": "És megfizetett nékem az Úr az én igazságom szerint; kezeim tisztasága szerint, ami szemei előtt van."
        },
        {
            "type": "line",
            "value": "Az irgalmashoz irgalmas vagy: a tökéleteshez tökéletes vagy."
        },
        {
            "type": "line",
            "value": "A tisztával tiszta vagy; s a visszáshoz visszás vagy."
        },
        {
            "type": "line",
            "value": "Mert te megtartod a nyomorult népet, és a kevély szemeket megalázod;"
        },
        {
            "type": "line",
            "value": "Mert te gyujtod meg az én szövétnekemet; az Úr az én Istenem megvilágosítja az én sötétségemet."
        },
        {
            "type": "line",
            "value": "Mert általad táboron is átfutok, és az én Istenem által kőfalon is átugrom."
        },
        {
            "type": "line",
            "value": "Az Istennek útja tökéletes; az Úrnak beszéde tiszta; paizsuk ő mindazoknak, akik bíznak benne."
        },
        {
            "type": "line",
            "value": "Mert kicsoda Isten az Úron kivül? És kicsoda kőszikla a mi Istenünkön kivül?"
        },
        {
            "type": "line",
            "value": "Az Isten, aki felövez engem erővel, és tökéletessé teszi útamat:"
        },
        {
            "type": "line",
            "value": "Olyanná teszi lábamat, mint a szarvasé, és az én magas helyeimre állít engem."
        },
        {
            "type": "line",
            "value": "Ő tanítja kezemet a harcra, karjaim meghajlítják az ércíjat."
        },
        {
            "type": "line",
            "value": "És adtad nékem a te idvességednek paizsát, és a te jobbod megszilárdított engem, és a te jóvoltod felmagasztalt engem."
        },
        {
            "type": "line",
            "value": "Kiszélesítetted lépésemet alattam, és nem tántorogtak lábaim."
        },
        {
            "type": "line",
            "value": "Üldözöm ellenségeimet és elérem őket, és nem térek vissza, míg meg nem semmisültek."
        },
        {
            "type": "line",
            "value": "Összetöröm őket, hogy fel sem kelhetnek; lábaim alá hullanak."
        },
        {
            "type": "line",
            "value": "Mert te öveztél fel engem erővel a harcra, alám görbeszted az ellenem felkelőket."
        },
        {
            "type": "line",
            "value": "És megadtad, hogy ellenségeim meghátráltak, és az én gyűlölőimet elpusztíthattam."
        },
        {
            "type": "line",
            "value": "Kiáltottak, de nem volt szabadító, az Úrhoz és nem felelt nékik."
        },
        {
            "type": "line",
            "value": "És apróra törtem őket, amilyen a szél elé való por, és megtapodtam őket mint utca sarát."
        },
        {
            "type": "line",
            "value": "Megmentettél engem a nép pártoskodásaitól; nemzetek fejévé tettél engem; oly nép szolgál nékem, amelyet nem ismertem."
        },
        {
            "type": "line",
            "value": "Amint hall a fülök, engedelmeskednek, és idegenek is hizelegnek nékem."
        },
        {
            "type": "line",
            "value": "Az idegenek elepedtek, és reszketve jőnek elő zárt helyeikből."
        },
        {
            "type": "line",
            "value": "Él az Úr és áldott az én kősziklám, magasztaltassék hát az én idvességemnek Istene!"
        },
        {
            "type": "line",
            "value": "Az Isten, aki bosszút áll értem, és népeket hajlít alám;"
        },
        {
            "type": "line",
            "value": "Aki megment engem ellenségeimtől. Még az ellenem felkelők fölött is felmagasztalsz engem, az erőszakos embertől megszabadítasz engem."
        },
        {
            "type": "line",
            "value": "Azért dicsérlek téged, Uram, a nemzetek között, és éneket zengek a te nevednek."
        },
        {
            "type": "line",
            "value": "Nagy segítséget ád az ő királyának és irgalmasságot cselekszik az ő felkentjével, Dáviddal és az ő magvával mindörökké."
        }
    ]
}

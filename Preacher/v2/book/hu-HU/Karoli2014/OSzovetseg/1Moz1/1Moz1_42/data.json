{
   "meta": {
   "type": "text",
   "name": "42. Fejezet"
   },
   "data": [
        {
            "type": "line",
            "value": "És látá Jákób, hogy van gabona Égyiptomban és monda Jákób az ő fiainak: Mit néztek egymásra?"
        },
        {
            "type": "line",
            "value": "És monda: Ímé hallom hogy Égyiptomban van gabona; menjetek le oda, és vegyetek onnan nékünk gabonát, hogy éljünk és ne haljunk meg."
        },
        {
            "type": "line",
            "value": "Leméne azért Józsefnek tíz bátyja Égyiptomba gabonát venni."
        },
        {
            "type": "line",
            "value": "De Benjámint a József öcscsét nem bocsátá el Jákób az ő bátyjaival; mert mondá: Netalán veszedelem érhetné."
        },
        {
            "type": "line",
            "value": "Elmenének tehát Izráel fiai gabonát venni az oda menőkkel együtt, mert éhség vala Kanaán földén."
        },
        {
            "type": "line",
            "value": "József pedig az ország kormányzója vala, és ő árulja vala a gabonát a föld minden népének. Eljutának azért a József bátyjai, és arccal a földre borúlának ő előtte."
        },
        {
            "type": "line",
            "value": "Amint meglátá József az ő bátyjait, megismeré őket, de idegennek mutatá magát hozzájok, és kemény beszédekkel szóla nékik, mondván: Honnan jöttetek? Azok pedig mondának: Kanaán földéről jöttünk eleséget venni."
        },
        {
            "type": "line",
            "value": "Megismeré pedig József az ő bátyjait, de azok nem ismerék meg őt."
        },
        {
            "type": "line",
            "value": "És megemlékezék József az álmokról, amelyeket azok felől álmodott vala. És monda nékik: Kémek vagytok ti, kik azért jöttetek, hogy az ország védetlen részeit meglássátok."
        },
        {
            "type": "line",
            "value": "És mondának néki: Nem uram, hanem eleséget venni jöttek a te szolgáid."
        },
        {
            "type": "line",
            "value": "Mi mindnyájan egy ember fiai vagyunk: igaz emberek vagyunk. Soha nem voltak kémek a te szolgáid."
        },
        {
            "type": "line",
            "value": "Ismét monda: Nem úgy van, hanem azért jöttetek, hogy az ország védetlen részeit meglássátok."
        },
        {
            "type": "line",
            "value": "Amazok mondának: Mi, te szolgáid, tizenketten vagyunk testvérek, egy embernek fiai, Kanaán földén; és ímé legkisebbikünk most atyánknál van, egyikünk pedig nincsen meg."
        },
        {
            "type": "line",
            "value": "József pedig monda nékik: Úgy van amint néktek mondám: kémek vagytok."
        },
        {
            "type": "line",
            "value": "Ezzel lesztek próbára téve: Úgy éljen a Faraó, hogy ki nem mentek innen, míg ide nem jő a ti legkisebbik atyátokfia."
        },
        {
            "type": "line",
            "value": "Küldjetek el közületek egyet, hogy hozza ide testvérteket; ti pedig fogva lesztek. Így lesz próbára téve beszédetek, hogy igaz járatban vagytok-é vagy nem? Úgy éljen a Faraó, hogy ti kémek vagytok."
        },
        {
            "type": "line",
            "value": "Annakokáért fogságban tartá őket harmadnapig."
        },
        {
            "type": "line",
            "value": "Harmadnap pedig monda nékik József: Ezt cselekedjétek, hogy éljetek; az Istent én is félem."
        },
        {
            "type": "line",
            "value": "Ha igaz emberek vagytok, maradjon fogva egyik testvéretek a ti tömlöcötökben, ti pedig menjetek el, vigyetek gabonát házaitok szükségére."
        },
        {
            "type": "line",
            "value": "Legkisebbik atyátokfiát pedig hozzátok én hozzám, akkor igazolva lesznek beszédeitek és nem haltok meg. És akképpen cselekedének."
        },
        {
            "type": "line",
            "value": "És mondának egymásnak: Bizony vétkeztünk mi a mi atyánkfia ellen, akinek láttuk lelki szorongását, mikor nékünk könyörög vala, de nem hallgattunk reá; azért következett reánk ez a nyomorúság."
        },
        {
            "type": "line",
            "value": "Rúben pedig felele nékik, mondván: Avagy nem mondtam-é néktek, hogy ne vétkezzetek a gyermek ellen, de ti nem hallgattatok reám. És ímé vérét is keresik rajtunk!"
        },
        {
            "type": "line",
            "value": "És nem tudják vala ők, hogy József érti őket, mert tolmács vala közöttük."
        },
        {
            "type": "line",
            "value": "És elfordula tőlök és síra: Azután hozzájok fordula és szóla nékik, és visszatartá közülök Simeont, és szemök láttára megkötözteté őt."
        },
        {
            "type": "line",
            "value": "És parancsola József, hogy töltsék meg edényeiket gabonával, és tegyék vissza pénzöket mindeniknek az ő zsákjába, és hogy adjanak nékik enni valót az útra; és így cselekedének velök."
        },
        {
            "type": "line",
            "value": "És felveték gabonájokat szamaraikra és elmenének onnan."
        },
        {
            "type": "line",
            "value": "És egyik kioldá zsákját, hogy abrakot adjon szamarának a szálláson és meglátá az ő pénzét, hogy ímé zsákja szájában van az."
        },
        {
            "type": "line",
            "value": "És monda az ő atyjafiainak: Visszatették az én pénzemet, és ímé zsákomban van. Akkor megrettene szívök, és remegve mondának egymásnak: Micsoda ez, amit Isten cselekedett velünk?"
        },
        {
            "type": "line",
            "value": "És eljutának atyjokhoz Jákóbhoz Kanaán földére és mindazt elbeszélék néki ami velök történt vala, mondván:"
        },
        {
            "type": "line",
            "value": "Az a férfiú, annak a földnek ura, keményen szóla nékünk, és úgy bánt velünk, mintha az országot kémleltük volna."
        },
        {
            "type": "line",
            "value": "És mondánk néki: Igaz emberek vagyunk, soha nem voltunk mi kémek."
        },
        {
            "type": "line",
            "value": "Tizenketten vagyunk atyafiak, a mi atyánknak fiai, egyikünk nincs meg, legkisebbikünk pedig most atyánkkal van Kanaán földén."
        },
        {
            "type": "line",
            "value": "És monda nékünk az a férfiú, annak a földnek ura: Erről ismerem meg, hogy igaz emberek vagytok: egyik atyátokfiát hagyjátok nálam, a házaitok szükségére valót vigyétek, és menjetek el;"
        },
        {
            "type": "line",
            "value": "És hozzátok hozzám a ti legkisebbik atyátokfiát, akkor megtudom, hogy nem vagytok kémek, hanem igaz emberek; akkor visszaadom néktek a ti atyátokfiát, és ebben az országban kereskedhettek."
        },
        {
            "type": "line",
            "value": "És lőn amint zsákjaikat kiüresíték, ímé az ő csomó pénze mindeniknek zsákjában vala. Amint látták az ő csomó pénzeiket ők és az ő atyjok, megfélemlének."
        },
        {
            "type": "line",
            "value": "És monda nékik az ő atyjok Jákób: Megfosztotok engem gyermekeimtől; József nincsen, Simeon sincsen. Benjámint is elviszitek? mindez engem ér!"
        },
        {
            "type": "line",
            "value": "Akkor szóla Rúben az ő atyjának, mondván: az én két fiamat öld meg, ha meg nem hozom őt néked. Bízd az én kezemre őt, és én visszahozom néked."
        },
        {
            "type": "line",
            "value": "Az pedig monda: Nem megy le oda az én fiam ti veletek, mert az ő bátyja megholt és ő maga maradt meg; ha veszedelem érné őt az úton, amelyen elmentek, ősz fejemet búba borítva bocsátanátok le a koporsóba."
        }
    ]
}

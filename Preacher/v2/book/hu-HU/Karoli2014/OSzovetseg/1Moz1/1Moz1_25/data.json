{
   "meta": {
   "type": "text",
   "name": "25. Fejezet"
   },
   "data": [
        {
            "type": "line",
            "value": "Ábrahám pedig ismét vőn magának feleséget, kinek neve Ketúráh vala."
        },
        {
            "type": "line",
            "value": "És az szűlé néki Zimránt, Joksánt, Médánt, Midiánt, Isbákot és Suakhot."
        },
        {
            "type": "line",
            "value": "Joksán pedig nemzé Sébát, és Dédánt. Dédánnak pedig fiai valának: Assurim, Letúsim és Leummim."
        },
        {
            "type": "line",
            "value": "S Midiánnak fiai: Éfah, Éfer, Hánok, Abida és Eldaah: Mind ezek Ketúráhnak fiai."
        },
        {
            "type": "line",
            "value": "Valamije pedig Ábrahámnak vala, mindazt Izsáknak adta vala."
        },
        {
            "type": "line",
            "value": "Az ágyasok fiainak pedig, akik Ábraháméi valának, ada Ábrahám ajándékokat, és elküldé azokat az ő fia mellől, Izsák mellől még éltében napkelet felé, napkeleti tartományba."
        },
        {
            "type": "line",
            "value": "S ezek Ábrahám élete esztendeinek napjai, melyeket élt: száz hetvenöt esztendő."
        },
        {
            "type": "line",
            "value": "És kimúlék és meghala Ábrahám, jó vénségben, öregen és betelve az élettel, és takaríttaték az ő népéhez."
        },
        {
            "type": "line",
            "value": "És eltemeték őt Izsák és Ismáel az ő fiai a Makpelá barlangjában, Efronnak, a Khitteus Cohár fiának mezejében, mely Mamré átellenében van."
        },
        {
            "type": "line",
            "value": "Abban a mezőben, melyet Ábrahám a Khéth fiaitól vett vala: ott temettetett el Ábrahám és az ő felesége Sára."
        },
        {
            "type": "line",
            "value": "Lőn pedig Ábrahám halála után, megáldá Isten az ő fiát Izsákot; Izsák pedig lakozék a Lakhai Rói forrásánál."
        },
        {
            "type": "line",
            "value": "Ezek pedig Ábrahám fiának Ismáelnek nemzetségei, akit az Égyiptombeli Hágár a Sára szolgálója szűlt vala Ábrahámnak."
        },
        {
            "type": "line",
            "value": "Ezek az Ismáel fiainak nevei, nevök s nemzetségök szerint: Ismáelnek elsőszülötte Nebájót, azután Kédar, Adbeél és Mibszám."
        },
        {
            "type": "line",
            "value": "És Misma, Dúmah és Massza."
        },
        {
            "type": "line",
            "value": "Hadar, Théma, Jetúr, Náfis és Kedmah."
        },
        {
            "type": "line",
            "value": "Ezek az Ismáel fiai, és ezek azoknak nevei udvaraikban, falvaikban; tizenkét fejedelem az ő nemzetségök szerint."
        },
        {
            "type": "line",
            "value": "Ezek pedig az Ismáel életének esztendei: száz harminckét esztendő. És kimúlék és meghala, és takaríttaték az ő népéhez."
        },
        {
            "type": "line",
            "value": "Lakoztak pedig Havilától fogva Súrig, amely Égyiptom átellenében van, amerre Assiriába mennek. Minden atyjafiával szemben esett az ő lakása."
        },
        {
            "type": "line",
            "value": "Ezek pedig Izsáknak az Ábrahám fiának nemzetségei: Ábrahám nemzé Izsákot."
        },
        {
            "type": "line",
            "value": "Izsák pedig negyven esztendős vala, amikor feleségűl vette Rebekát a Siriából való Bethuélnek leányát, Mésopotámiából, a Siriából való Lábánnak húgát."
        },
        {
            "type": "line",
            "value": "És könyörge Izsák az Úrnak az ő feleségéért, mivelhogy magtalan vala, és az Úr meghallgatá őt: és teherbe esék Rebeka, az ő felesége."
        },
        {
            "type": "line",
            "value": "Tusakodnak vala pedig a fiak az ő méhében. Akkor monda: Ha így van, miért vagyok én így? Elméne azért, hogy megkérdezze az Urat."
        },
        {
            "type": "line",
            "value": "És monda az Úr őnéki: Két nemzetség van a te méhedben; és két nép válik ki a te belsődből, egyik nép a másik népnél erősebb lesz, és a nagyobbik szolgál a kisebbiknek."
        },
        {
            "type": "line",
            "value": "És betelének az ő szülésének napjai, és ímé kettősök valának az ő méhében."
        },
        {
            "type": "line",
            "value": "És kijöve az első; vereses vala, mindenestől szőrös, mint egy lazsnak; azért nevezék nevét Ézsaúnak."
        },
        {
            "type": "line",
            "value": "Azután kijöve az ő atyjafia, kezével Ézsaú sarkába fogódzva; azért nevezék nevét Jákóbnak. Izsák pedig hatvan esztendős vala, amikor ezek születének."
        },
        {
            "type": "line",
            "value": "És felnevekedének a gyermekek, és Ézsaú vadászathoz értő mezei ember vala; Jákób pedig szelíd ember, sátorban lakozó."
        },
        {
            "type": "line",
            "value": "Szereti vala azért Izsák Ézsaút, mert szájaíze szerint vala a vad; Rebeka pedig szereti vala Jákóbot."
        },
        {
            "type": "line",
            "value": "Jákób egyszer valami főzeléket főze, és Ézsaú megjövén elfáradva a mezőről,"
        },
        {
            "type": "line",
            "value": "Monda Ézsaú Jákóbnak: Engedd, hogy ehessem a veres ételből, mert fáradt vagyok. Ezért nevezék nevét Edomnak."
        },
        {
            "type": "line",
            "value": "Jákób pedig monda: Add el hát nékem azonnal a te elsőszülöttségedet."
        },
        {
            "type": "line",
            "value": "És monda Ézsaú; Ímé én halni járok, mire való hát nékem az én elsőszülöttségem?"
        },
        {
            "type": "line",
            "value": "És monda Jákób: Esküdjél meg hát nékem azonnal, és megesküvék néki és eladá az ő elsőszülöttségét Jákóbnak."
        },
        {
            "type": "line",
            "value": "S akkor Jákób ada Ézsaúnak kenyeret, és főtt lencsét, és evék és ivék, és felkele és elméne. Így veté meg Ézsaú az elsőszülöttséget."
        }
    ]
}

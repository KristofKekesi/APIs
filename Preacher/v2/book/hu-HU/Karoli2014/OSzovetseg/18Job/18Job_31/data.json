{
   "meta": {
   "type": "text",
   "name": "31. Fejezet"
   },
   "data": [
        {
            "type": "line",
            "value": "Szövetségre léptem szemeimmel, és hajadonra mit sem ügyeltem."
        },
        {
            "type": "line",
            "value": "És mi volt jutalmam Istentől felülről; vagy örökségem a Mindenhatótól a magasságból?"
        },
        {
            "type": "line",
            "value": "Avagy nem az istentelent illeti-é romlás, és nem a gonosztevőt-é veszedelem?"
        },
        {
            "type": "line",
            "value": "Avagy nem láthatta-é utaimat, és nem számlálhatta-é meg lépéseimet?"
        },
        {
            "type": "line",
            "value": "Ha én csalárdsággal jártam, vagy az én lábam álnokságra sietett:"
        },
        {
            "type": "line",
            "value": "Az ő igazságának mérlegével mérjen meg engem, és megismeri Isten az én ártatlanságomat!"
        },
        {
            "type": "line",
            "value": "Ha az én lépésem letért az útról és az én lelkem követte szemeimet, vagy kezeimhez szenny tapadt:"
        },
        {
            "type": "line",
            "value": "Hadd vessek én és más egye meg, és tépjék ki az én maradékaimat gyökerestől!"
        },
        {
            "type": "line",
            "value": "Ha az én szívem asszony után bomlott, és leselkedtem az én felebarátomnak ajtaján:"
        },
        {
            "type": "line",
            "value": "Az én feleségem másnak őröljön, és mások hajoljanak rája."
        },
        {
            "type": "line",
            "value": "Mert gyalázatosság volna ez, és birák elé tartozó bűn."
        },
        {
            "type": "line",
            "value": "Mert tűz volna ez, amely pokolig emésztene, és minden jövedelmemet tövestől kiirtaná."
        },
        {
            "type": "line",
            "value": "Ha megvetettem volna igazát az én szolgámnak és szolgálómnak, mikor pert kezdtek ellenem:"
        },
        {
            "type": "line",
            "value": "Mi tevő lennék, ha felkelne az Isten, és ha meglátogatna: mit felelnék néki?"
        },
        {
            "type": "line",
            "value": "Nem az teremtette-é őt is, aki engem teremtett anyám méhében; nem egyugyanaz formált-é bennünket anyánk ölében?"
        },
        {
            "type": "line",
            "value": "Ha a szegények kivánságát megtagadtam, és az özvegy szemeit epedni engedtem;"
        },
        {
            "type": "line",
            "value": "És ha falatomat egymagam ettem meg, és az árva abból nem evett;"
        },
        {
            "type": "line",
            "value": "Hiszen ifjúságom óta, mint atyánál nevekedett nálam, és anyámnak méhétől kezdve vezettem őt!"
        },
        {
            "type": "line",
            "value": "Ha láttam a ruhátlant veszni indulni, és takaró nélkül a szegényt;"
        },
        {
            "type": "line",
            "value": "Hogyha nem áldottak engem az ő ágyékai, és az én juhaim gyapjából fel nem melegedett;"
        },
        {
            "type": "line",
            "value": "Ha az árva ellen kezemet felemeltem, mert láttam a kapuban az én segítségemet;"
        },
        {
            "type": "line",
            "value": "A lapockájáról essék ki a vállam, és a forgócsontról szakadjon le karom!"
        },
        {
            "type": "line",
            "value": "Hiszen úgy rettegtem Isten csapásától, és fensége előtt tehetetlen valék!"
        },
        {
            "type": "line",
            "value": "Ha reménységemet aranyba vetettem, és azt mondtam az olvasztott aranynak: Én bizodalmam!"
        },
        {
            "type": "line",
            "value": "Ha örültem azon, hogy nagy a gazdagságom, és hogy sokat szerzett az én kezem;"
        },
        {
            "type": "line",
            "value": "Ha néztem a napot, mikor fényesen ragyogott, és a holdat, mikor méltósággal haladt,"
        },
        {
            "type": "line",
            "value": "És az én szívem titkon elcsábult, és szájammal megcsókoltam a kezemet:"
        },
        {
            "type": "line",
            "value": "Ez is biró elé tartozó bűn volna, mert ámítottam volna az Istent oda fent!"
        },
        {
            "type": "line",
            "value": "Ha örvendeztem az engem gyűlölőnek nyomorúságán, és ugráltam örömömben, hogy azt baj érte;"
        },
        {
            "type": "line",
            "value": "(De nem engedtem, hogy szájam vétkezzék azzal, hogy átkot kérjek az ő lelkére!)"
        },
        {
            "type": "line",
            "value": "Ha nem mondták az én sátorom cselédei: Van-é, aki az ő húsával jól nem lakott?"
        },
        {
            "type": "line",
            "value": "(A jövevény nem hált az utcán, ajtóimat az utas előtt megnyitám.)"
        },
        {
            "type": "line",
            "value": "Ha emberi módon eltitkoltam vétkemet, keblembe rejtve bűnömet:"
        },
        {
            "type": "line",
            "value": "Bizony akkor tarthatnék a nagy tömegtől, rettegnem kellene nemzetségek megvetésétől; elnémulnék és az ajtón sem lépnék ki!"
        },
        {
            "type": "line",
            "value": "Oh, bárcsak volna valaki, aki meghallgatna engem! Ímé, ez a végszóm: a Mindenható feleljen meg nékem; és írjon könyvet ellenem az én vádlóm."
        },
        {
            "type": "line",
            "value": "Bizony én azt a vállamon hordanám, és korona gyanánt a fejemre tenném!"
        },
        {
            "type": "line",
            "value": "Lépteimnek számát megmondanám néki, mint egy fejedelem, úgy járulnék hozzá!"
        },
        {
            "type": "line",
            "value": "Ha földem ellenem kiáltott és annak barázdái együtt siránkoztak;"
        },
        {
            "type": "line",
            "value": "Ha annak termését fizetés nélkül ettem, vagy gazdájának lelkét kioltottam:"
        },
        {
            "type": "line",
            "value": "Búza helyett tövis teremjen és árpa helyett konkoly! Itt végződnek a Jób beszédei."
        }
    ]
}

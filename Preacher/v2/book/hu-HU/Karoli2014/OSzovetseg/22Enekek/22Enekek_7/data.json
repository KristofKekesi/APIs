{
   "meta": {
   "type": "text",
   "name": "7. Fejezet"
   },
   "data": [
        {
            "type": "line",
            "value": "Oh mely szépek a te lépéseid a sarukban, oh fejedelem leánya! A te csípőd hajlásai olyanok, mint a kösöntyűk, mesteri kezeknek míve."
        },
        {
            "type": "line",
            "value": "A te köldököd, mint a kerekded csésze, nem szűkölködik nedvesség nélkül; a te hasad mint a gabonaasztag, liliomokkal körül kerítve."
        },
        {
            "type": "line",
            "value": "A te két emlőd, mint két őzike, a vadkecskének kettős fiai."
        },
        {
            "type": "line",
            "value": "A te nyakad, mint az elefánttetemből csinált torony; a te szemeid, mint a Hesbonbeli halastók, a sok népű kapunál; a te orrod hasonló a Libánus tornyához, mely néz Damaskus felé."
        },
        {
            "type": "line",
            "value": "A te fejed hasonló rajtad a Kármelhez, és a te fejeden hajadnak fonatékja a biborhoz, a király is megköttetnék fürteid által!"
        },
        {
            "type": "line",
            "value": "Mely igen szép vagy és mely kedves, oh szerelem, a gyönyörűségek közt!"
        },
        {
            "type": "line",
            "value": "Ez a te termeted hasonló a pálmafához, és a te emlőid a szőlőgerézdekhez."
        },
        {
            "type": "line",
            "value": "Azt mondám: felhágok a pálmafára, megfogom annak ágait: és lesznek a te emlőid, mint a szőlőnek gerézdei, és a te orrodnak illatja, mint az almának."
        },
        {
            "type": "line",
            "value": "És a te ínyed, mint a legjobb bor, melyet szerelmesem kedvére szürcsöl, mely szóra nyitja az alvók ajkait."
        },
        {
            "type": "line",
            "value": "Én az én szerelmesemé vagyok, és engem kiván ő!"
        },
        {
            "type": "line",
            "value": "No, én szerelmesem, menjünk ki a mezőre, háljunk a falukban."
        },
        {
            "type": "line",
            "value": "Felkelvén menjünk a szőlőkbe, lássuk meg, ha fakad-é a szőlő, ha kinyílott-é virágja, ha virágzanak-é a gránátalmafák: ott közlöm az én szerelmimet veled."
        },
        {
            "type": "line",
            "value": "A mandragórák illatoznak, és a mi ajtónk előtt vannak minden drágalátos gyümölcsök, ók és újak, melyeket oh én szerelmesem, néked megtartottam!"
        }
    ]
}

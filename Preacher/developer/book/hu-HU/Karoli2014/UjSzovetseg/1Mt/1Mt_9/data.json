{
   "meta": {
   "type": "text",
   "name": "9. Fejezet"
   },
   "data": [
        {
            "type": "line",
            "value": "És hajóra szállva átkele, és méne a maga városába."
        },
        {
            "type": "line",
            "value": "És ímé hoznak vala hozzá egy ágyban fekvő gutaütött embert. És látva Jézus azoknak hitét, monda a gutaütöttnek: Bízzál fiam! Megbocsáttattak néked a te bűneid."
        },
        {
            "type": "line",
            "value": "És ímé némelyek az írástudók közül mondának magukban: Ez káromlást szól."
        },
        {
            "type": "line",
            "value": "És Jézus, látva az ő gondolataikat, monda: Miért gondoltok gonoszt a ti szívetekben?"
        },
        {
            "type": "line",
            "value": "Mert mi könnyebb, ezt mondani-é: Megbocsáttattak néked a te bűneid; vagy ezt mondani: Kelj föl és járj?"
        },
        {
            "type": "line",
            "value": "Hogy pedig megtudjátok, hogy az ember Fiának van hatalma a földön a bűnöket megbocsátani (ekkor monda a gutaütöttnek): Kelj föl, vedd a te ágyadat, és eredj haza."
        },
        {
            "type": "line",
            "value": "És az felkelvén, haza méne."
        },
        {
            "type": "line",
            "value": "A sokaság pedig ezt látván, elálmélkodék, és dicsőíté az Istent, hogy ilyen hatalmat adott az embereknek."
        },
        {
            "type": "line",
            "value": "És mikor Jézus onnét tovább méne, láta egy embert ülni a vámszedő helyen, akinek Máté volt a neve, és monda néki: Kövess engem! És az felkelvén, követé őt."
        },
        {
            "type": "line",
            "value": "És lőn, amikor ő letelepedék a házban, ímé sok vámszedő és bűnös jött oda és letelepedtek Jézussal és az ő tanítványaival az asztalhoz."
        },
        {
            "type": "line",
            "value": "És látva ezt a farizeusok, mondának az ő tanítványainak: Miért eszik ez a ti Mesteretek a vámszedőkkel és bűnösökkel együtt?"
        },
        {
            "type": "line",
            "value": "Jézus pedig ezt hallván, monda nékik: Nem az egészségeseknek van szüksége orvosra, hanem a betegeknek."
        },
        {
            "type": "line",
            "value": "Elmenvén pedig tanuljátok meg, mi az: Irgalmasságot akarok és nem áldozatot. Mert nem az igazakat hivogatni jöttem, hanem a bűnösöket a megtérésre."
        },
        {
            "type": "line",
            "value": "Akkor a János tanítványai jövének hozzá, mondván: Miért hogy mi és a farizeusok sokat bőjtölünk, a te tanítványaid pedig nem bőjtölnek?"
        },
        {
            "type": "line",
            "value": "És monda nékik Jézus: Vajjon szomorkodhatik-é a násznép amíg velök van a vőlegény? de eljőnek a napok, amikor elvétetik tőlök a vőlegény, és akkor bőjtölni fognak."
        },
        {
            "type": "line",
            "value": "Senki sem vet pedig új posztóból foltot az ócska ruhára; mert ami azt kitoldaná, még elszakít a ruhából és nagyobb szakadás lesz."
        },
        {
            "type": "line",
            "value": "Új bort sem töltenek ó tömlőkbe; máskülönben a tömlők szétszakadoznak, és a bor kiömöl, a tömlők is elvesznek; hanem az új bort új tömlőkbe töltik, és mindkettő megmarad."
        },
        {
            "type": "line",
            "value": "Mikor ezeket mondá nékik, ímé egy főember eljövén leborula előtte, mondván: Az én leányom épen most halt meg; de jer, vesd reá kezedet, és megelevenedik."
        },
        {
            "type": "line",
            "value": "És felkelvén Jézus követé őt tanítványaival együtt."
        },
        {
            "type": "line",
            "value": "És ímé, egy asszony, aki tizenkét év óta vérfolyásban szenved vala, hozzájárulván hátulról, illeté az ő ruhájának szegélyét."
        },
        {
            "type": "line",
            "value": "Mert ezt mondja vala magában: Ha csak ruháját illetem is, meggyógyulok."
        },
        {
            "type": "line",
            "value": "Jézus pedig megfordulván és reá tekintvén, monda: Bízzál leányom; a te hited megtartott téged. És meggyógyult az asszony abban az órában."
        },
        {
            "type": "line",
            "value": "És Jézus a főember házához érvén, látván a sípolókat és a tolongó sokaságot,"
        },
        {
            "type": "line",
            "value": "Monda nékik: Menjetek el innen, mert a leányzó nem halt meg, hanem aluszik. És kinevették őt."
        },
        {
            "type": "line",
            "value": "Mikor pedig a sokaság eltávolíttaték, bemenvén, megfogá annak kezét, és a leányzó felkelt."
        },
        {
            "type": "line",
            "value": "És elterjede ez a hír abban az egész tartományban."
        },
        {
            "type": "line",
            "value": "És mikor Jézus tovább ment onnét, két vak követé őt, kiáltozva és ezt mondva: Könyörülj rajtunk, Dávidnak fia!"
        },
        {
            "type": "line",
            "value": "Mikor pedig beméne a házba, oda menének hozzá a vakok, és monda nékik Jézus: Hiszitek-é, hogy én azt megcselekedhetem? Mondának néki: Igen, Uram."
        },
        {
            "type": "line",
            "value": "Akkor illeté az ő szemeiket, mondván: Legyen néktek a ti hitetek szerint."
        },
        {
            "type": "line",
            "value": "És megnyilatkozának azoknak szemei; és rájok parancsola Jézus, mondván: Meglássátok, senki meg ne tudja!"
        },
        {
            "type": "line",
            "value": "Azok pedig kimenvén, elterjeszték az ő hírét abban az egész tartományban."
        },
        {
            "type": "line",
            "value": "Mikor pedig azok elmentek vala, ímé egy ördöngős néma embert hozának néki."
        },
        {
            "type": "line",
            "value": "És az ördögöt kiűzvén, megszólalt a néma; és a sokaság csudálkozik vala, mondván: Soha nem láttak ilyet Izráelben!"
        },
        {
            "type": "line",
            "value": "A farizeusok pedig ezt mondják vala: Az ördögök fejedelme által űzi ki az ördögöket."
        },
        {
            "type": "line",
            "value": "És körüljárja vala Jézus a városokat mind, és a falvakat, tanítván azoknak zsinagógáiban, és hirdetvén az Isten országának evangyéliomát, és gyógyítván mindenféle betegséget és mindenféle erőtelenséget a nép között."
        },
        {
            "type": "line",
            "value": "Mikor pedig látta vala a sokaságot, könyörületességre indula rajtok, mert el voltak gyötörve és szétszórva, mint a pásztor nélkül való juhok."
        },
        {
            "type": "line",
            "value": "Akkor monda az ő tanítványainak: Az aratni való sok, de a munkás kevés."
        },
        {
            "type": "line",
            "value": "Kérjétek azért az aratásnak Urát, hogy küldjön munkásokat az ő aratásába."
        }
    ]
}

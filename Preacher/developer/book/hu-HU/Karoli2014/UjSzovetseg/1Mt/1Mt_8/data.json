{
   "meta": {
   "type": "text",
   "name": "8. Fejezet"
   },
   "data": [
        {
            "type": "line",
            "value": "Mikor leszállott vala a hegyről, nagy sokaság követé őt."
        },
        {
            "type": "line",
            "value": "És ímé eljövén egy bélpoklos, leborula előtte, mondván: Uram, ha akarod, megtisztíthatsz engem."
        },
        {
            "type": "line",
            "value": "És kinyújtván kezét, megilleté őt Jézus, mondván: Akarom, tisztulj meg. És azonnal eltisztult annak poklossága."
        },
        {
            "type": "line",
            "value": "És monda néki Jézus: Meglásd, senkinek se szólj. Hanem eredj, mutasd meg magadat a papnak, és vidd fel az ajándékot, amelyet Mózes rendelt, bizonyságul nékik."
        },
        {
            "type": "line",
            "value": "Mikor pedig beméne Jézus Kapernaumba, egy százados méne hozzá, kérvén őt,"
        },
        {
            "type": "line",
            "value": "És ezt mondván: Uram, az én szolgám otthon gutaütötten fekszik, és nagy kínokat szenved."
        },
        {
            "type": "line",
            "value": "És monda néki Jézus: Elmegyek és meggyógyítom őt."
        },
        {
            "type": "line",
            "value": "És felelvén a százados, monda: Uram, nem vagyok méltó, hogy az én hajlékomba jőjj; hanem csak szólj egy szót, és meggyógyul az én szolgám."
        },
        {
            "type": "line",
            "value": "Mert én is hatalmasság alá vetett ember vagyok, és vannak alattam vitézek; és mondom egyiknek: Eredj el, és elmegy; és a másiknak: Jöszte, és eljő; és az én szolgámnak: Tedd ezt, és megteszi."
        },
        {
            "type": "line",
            "value": "Jézus pedig, amikor ezt hallá, elcsodálkozék, és monda az őt követőknek: Bizony mondom néktek, még az Izráelben sem találtam ilyen nagy hitet."
        },
        {
            "type": "line",
            "value": "De mondom néktek, hogy sokan eljőnek napkeletről és napnyugatról, és letelepednek Ábrahámmal, Izsákkal és Jákóbbal a mennyek országában:"
        },
        {
            "type": "line",
            "value": "Ez ország fiai pedig kivettetnek a külső sötétségre; holott lészen sírás és fogaknak csikorgatása."
        },
        {
            "type": "line",
            "value": "És monda Jézus a századosnak: Eredj el, és legyen néked a te hited szerint. És meggyógyult annak szolgája abban az órában."
        },
        {
            "type": "line",
            "value": "És bemenvén Jézus a Péter házába, látá, hogy annak napa fekszik és lázas."
        },
        {
            "type": "line",
            "value": "És illeté annak kezét, és elhagyta őt a láz; és fölkele, és szolgála nékik."
        },
        {
            "type": "line",
            "value": "Az est beálltával pedig vivének hozzá sok ördöngőst, és egy szóval kiűzé a tisztátalan lelkeket, és meggyógyít vala minden beteget;"
        },
        {
            "type": "line",
            "value": "Hogy beteljesedjék, amit Ésaiás próféta mondott, így szólván: Ő vette el a mi erőtlenségünket, és ő hordozta a mi betegségünket."
        },
        {
            "type": "line",
            "value": "Látván pedig Jézus a nagy sokaságot maga körül, parancsolá, hogy menjenek a túlsó partra."
        },
        {
            "type": "line",
            "value": "És hozzámenvén egy írástudó, monda néki: Mester, követlek téged, akárhova mégy."
        },
        {
            "type": "line",
            "value": "És monda néki Jézus: A rókáknak vagyon barlangjok és az égi madaraknak fészkük; de az ember Fiának nincs hová fejét lehajtani."
        },
        {
            "type": "line",
            "value": "Egy másik pedig az ő tanítványai közül monda néki: Uram, engedd meg nékem, hogy előbb elmenjek és eltemessem az én atyámat."
        },
        {
            "type": "line",
            "value": "Jézus pedig monda néki: Kövess engem, és hagyd, hogy a halottak temessék el az ő halottaikat."
        },
        {
            "type": "line",
            "value": "És mikor a hajóra szállt vala, követék őt az ő tanítványai."
        },
        {
            "type": "line",
            "value": "És ímé nagy háborgás lőn a tengeren, annyira, hogy a hajót elborítják vala a hullámok; ő pedig aluszik vala."
        },
        {
            "type": "line",
            "value": "És az ő tanítványai hozzámenvén, felkölték őt, mondván: Uram, ments meg minket; mert elveszünk."
        },
        {
            "type": "line",
            "value": "És monda nékik: Mit féltek, óh kicsinyhitűek? Ekkor fölkelvén, megdorgálá a szeleket és a tengert, és lőn nagy csendesség."
        },
        {
            "type": "line",
            "value": "Az emberek pedig elcsodálkozának, mondván: Kicsoda ez, hogy mind a szelek, mind a tenger engednek néki."
        },
        {
            "type": "line",
            "value": "És amikor eljutott vala a túlsó partra, a Gadarénusok tartományába, két ördöngős ment eléje, a sírboltokból kijövén, igen kegyetlenek, annyira, hogy senki sem mer vala elmenni azon az úton."
        },
        {
            "type": "line",
            "value": "És ímé kiáltának mondván: Mi közünk te veled Jézus, Istennek fia? Azért jöttél ide, hogy idő előtt meggyötörj minket?"
        },
        {
            "type": "line",
            "value": "Tőlük távol pedig egy nagy disznónyáj legelészik vala."
        },
        {
            "type": "line",
            "value": "Az ördögök pedig kérik vala őt mondván: Ha kiűzesz minket, engedd meg nékünk, hogy ama disznónyájba mehessünk!"
        },
        {
            "type": "line",
            "value": "És monda nékik: Menjetek. Azok pedig kimenvén, menének a disznónyájba: és ímé az egész disznónyáj a meredekről a tengerbe rohana, és oda vesze a vízben."
        },
        {
            "type": "line",
            "value": "A pásztorok pedig elfutának, és bemenvén a városba hírré adának mindent, azokat is, amik az ördöngősökkel történtek vala."
        },
        {
            "type": "line",
            "value": "És ímé az egész város kiméne Jézus elébe; és mihelyt meglátták, kérék őt, hogy távozzék az ő határukból."
        }
    ]
}

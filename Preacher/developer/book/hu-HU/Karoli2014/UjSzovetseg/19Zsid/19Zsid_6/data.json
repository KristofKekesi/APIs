{
   "meta": {
   "type": "text",
   "name": "6. Fejezet"
   },
   "data": [
        {
            "type": "line",
            "value": "Annakokáért elhagyván a Krisztusról való kezdetleges beszédet, törekedjünk tökéletességre, nem rakosgatván le újra alapját a holt cselekedetekből való megtérésnek és az Istenben való hitnek,"
        },
        {
            "type": "line",
            "value": "A mosakodásoknak, tanításnak, kezek rátevésének, holtak feltámadásának és az örök ítéletnek."
        },
        {
            "type": "line",
            "value": "És ezt megcselekesszük, ha az Isten megengedi."
        },
        {
            "type": "line",
            "value": "Mert lehetetlen dolog, hogy akik egyszer megvilágosíttattak, megízlelvén a mennyei ajándékot, és részeseivé lettek a Szent Léleknek,"
        },
        {
            "type": "line",
            "value": "És megízlelték az Istennek jó beszédét és a jövendő világnak erőit,"
        },
        {
            "type": "line",
            "value": "És elestek, ismét megújuljanak a megtérésre, mint akik önmagoknak feszítik meg az Istennek ama Fiát, és meggyalázzák őt."
        },
        {
            "type": "line",
            "value": "Mert a föld, amely beissza a gyakorta reá hulló esőt és hasznos füvet terem azoknak, akikért műveltetik, áldást nyer Istentől;"
        },
        {
            "type": "line",
            "value": "Amely pedig töviseket és bojtorjánokat terem, megvetett és közel van az átokhoz, annak vége megégetés."
        },
        {
            "type": "line",
            "value": "De ti felőletek szerelmeseim, ezeknél jobb és idvességesebb dolgokról vagyunk meggyőződve, ha így szólunk is."
        },
        {
            "type": "line",
            "value": "Mert nem igazságtalan az Isten, hogy elfelejtkezzék a ti cselekedeteitekről és a szeretetről, melyet tanúsítottatok az ő neve iránt, mint akik szolgáltatok és szolgáltok a szenteknek."
        },
        {
            "type": "line",
            "value": "Kívánjuk pedig, hogy közületek kiki ugyanazon buzgóságot tanusítsa a reménységnek bizonyossága iránt mindvégiglen."
        },
        {
            "type": "line",
            "value": "Hogy ne legyetek restek, hanem követői azoknak, akik hit és békességes tűrés által öröklik az ígéreteket."
        },
        {
            "type": "line",
            "value": "Mert az Isten, mikor ígéretet tett Ábrahámnak, mivelhogy nem esküdhetett nagyobbra, önmagára esküdött."
        },
        {
            "type": "line",
            "value": "Mondván: Bizony megáldván megáldalak téged, és megsokasítván megsokasítalak téged."
        },
        {
            "type": "line",
            "value": "És ekképpen, békességestűrő lévén, megnyerte az ígéretet."
        },
        {
            "type": "line",
            "value": "Mert az emberek nagyobbra esküsznek, és nálok minden versengésnek vége megerősítésül az eskü;"
        },
        {
            "type": "line",
            "value": "Miért is az Isten, kiválóbban meg akarván mutatni az ígéret örököseinek az ő végzése változhatatlan voltát, esküvéssel lépett közbe,"
        },
        {
            "type": "line",
            "value": "Hogy két változhatatlan tény által, melyekre nézve lehetetlen, hogy az Isten hazudjon, erős vígasztalásunk legyen minékünk, mint akik oda menekültünk, hogy megragadjuk az előttünk levő reménységet,"
        },
        {
            "type": "line",
            "value": "Mely lelkünknek mintegy bátorságos és erős horgonya és beljebb hatol a kárpitnál,"
        },
        {
            "type": "line",
            "value": "Ahová útnyitóul bement érettünk Jézus, aki örökké való főpap lett Melkisédek rendje szerint."
        }
    ]
}

{
   "meta": {
   "type": "text",
   "name": "23. Fejezet"
   },
   "data": [
        {
            "type": "line",
            "value": "Mikor pedig a tanácsra vetette szemét Pál, monda: Atyámfiai, férfiak, én teljes jó lelkiismerettel szolgáltam az Istennek mind e mai napig."
        },
        {
            "type": "line",
            "value": "Ananiás főpap pedig megparancsolá azoknak, kik ő mellette állanak vala, hogy üssék őt szájon."
        },
        {
            "type": "line",
            "value": "Akkor Pál monda néki: Megver az Isten téged, te kimeszelt fal! És te leülsz engem a törvény szerint megítélni, és törvényellenesen cselekedve parancsolod, hogy engem verjenek?"
        },
        {
            "type": "line",
            "value": "Az ott állók pedig mondának: Az Istennek főpapját szidalmazod-é?"
        },
        {
            "type": "line",
            "value": "Pál pedig monda: Nem tudtam, atyámfiai, hogy főpap. Mert meg van írva: A te néped fejedelmét ne átkozd!"
        },
        {
            "type": "line",
            "value": "Mikor pedig Pál eszébe vette, hogy az egyik részök a sadduceusok, a másik pedig a farizeusok közül való, felkiálta a tanács előtt: Atyámfiai, férfiak, én farizeus vagyok, farizeus fia, a halottak reménysége és feltámadása miatt vádoltatom én."
        },
        {
            "type": "line",
            "value": "Amint pedig ő ezt mondta, meghasonlás támada a farizeusok és a sadduceusok között, és a sokaság megoszlott."
        },
        {
            "type": "line",
            "value": "Mert a sadduceusok azt mondják, hogy nincs feltámadás, sem angyal, sem lélek; a farizeusok pedig mind a kettőt vallják."
        },
        {
            "type": "line",
            "value": "Támada azért nagy kiáltozás: és felkelvén az írástudók a farizeusok pártjából, tusakodnak vala, mondván: Semmi rosszat sem találunk ez emberben; ha pedig lélek szólott néki, vagy angyal, ne tusakodjunk Isten ellen."
        },
        {
            "type": "line",
            "value": "Mikor pedig nagy hasonlás támadt, félvén az ezredes, hogy Pál szétszaggattatik azoktól, parancsolá, hogy a sereg alájővén, ragadja ki őt közülök, és vigye el a várba."
        },
        {
            "type": "line",
            "value": "A következő éjszakán pedig melléállván néki az Úr, monda: Bízzál Pál! Mert miképpen bizonyságot tettél az én felőlem való dolgokról Jeruzsálemben, azonképpen kell néked Rómában is bizonyságot tenned."
        },
        {
            "type": "line",
            "value": "Midőn pedig nappal lőn, a zsidók közül némelyek összeszövetkezvén, átok alatt kötelezék el magokat, mondván, hogy sem nem esznek, sem nem isznak addig, míg meg nem ölik Pált."
        },
        {
            "type": "line",
            "value": "Többen valának pedig negyvennél, kik ezt az összeesküvést szőtték."
        },
        {
            "type": "line",
            "value": "Ezek elmenvén a főpapokhoz és a vénekhez, mondának: Átok alatt megesküdtünk, hogy semmit nem ízlelünk addig, míg meg nem öljük Pált."
        },
        {
            "type": "line",
            "value": "Most azért ti jelentsétek be az ezredesnek a tanácscsal egybe, hogy holnap hozza le őt ti hozzátok, mintha az ő dolgának tüzetesebben végére akarnátok járni. Mi pedig, minekelőtte ő ide érne, készek vagyunk őt megölni."
        },
        {
            "type": "line",
            "value": "Meghallván azonban a Pál nőtestvérének fia e cselvetést, megjelenvén és bemenvén a várba, tudtára adá Pálnak."
        },
        {
            "type": "line",
            "value": "Pál pedig egyet a századosok közül magához hívatván, monda: Ezt az ifjat vezesd az ezredeshez; mert valamit akar néki jelenteni."
        },
        {
            "type": "line",
            "value": "Az annakokáért maga mellé vévén őt, vivé az ezredeshez, és monda: A fogoly Pál magához hivatván engem, kéré, hogy ez ifjat hozzád vezessem, mert valamit akar néked mondani."
        },
        {
            "type": "line",
            "value": "Az ezredes pedig őt kézen fogván, és félrevonulván külön, tudakolá: Micsoda az, amit nékem jelenteni akarsz?"
        },
        {
            "type": "line",
            "value": "Az pedig monda: A zsidók elvégezték, hogy megkérnek téged, hogy Pált holnap vidd le a tanács elé, mintha valamit tüzetesebben meg akarnának tudakozni ő felőle."
        },
        {
            "type": "line",
            "value": "Te azért ne engedj nékik: mert közülök negyvennél több férfiú leselkedik ő utána, kik átok alatt kötelezték el magukat, hogy sem nem esznek, sem nem isznak addig, míg meg nem ölik őt. És immár készen vannak, várakozva a te izenetedre."
        },
        {
            "type": "line",
            "value": "Az ezredes tehát elbocsátá az ifjat, meghagyván néki, hogy el ne mondd senkinek, hogy ezeket megjelentetted nékem."
        },
        {
            "type": "line",
            "value": "És magához hivatván kettőt a századosok közül, monda: Készítsetek föl kétszáz vitézt, hogy induljanak Cézáreába, és hetven lovast, és kétszáz parittyást, az éjszakának harmadik órájától fogva."
        },
        {
            "type": "line",
            "value": "És hogy barmokat is adjanak melléjük, hogy Pált felültetve békességgel vigyék Félix tiszttartóhoz."
        },
        {
            "type": "line",
            "value": "Levelet is írt, melynek tartalma ez vala:"
        },
        {
            "type": "line",
            "value": "Klaudius Lisiás a nemes Félix tiszttartónak üdvöt!"
        },
        {
            "type": "line",
            "value": "Ezt a férfiút, kit a zsidók megfogtak és meg akartak ölni, oda menvén a sereggel, kiszabadítám, megértvén, hogy római."
        },
        {
            "type": "line",
            "value": "Meg akarván pedig tudni az okát, miért vádolják őt, levivém őt az ő tanácsuk elébe."
        },
        {
            "type": "line",
            "value": "És úgy találtam, hogy ő az ő törvényüknek kérdései felől vádoltatik, de semmi halálra vagy fogságra méltó vétke nincs."
        },
        {
            "type": "line",
            "value": "Minthogy pedig nékem megjelentették, hogy a zsidók e férfiú után ólálkodni akarnak, azonnal hozzád küldém, meghagyva vádolóinak is, hogy ami dolguk van ő ellene, te előtted mondják meg. Légy jó egészségben!"
        },
        {
            "type": "line",
            "value": "A vitézek tehát, amint nékik megparancsolták, Pált felvévén, elvivék azon éjszakán Antipatrisba."
        },
        {
            "type": "line",
            "value": "Másnap pedig hagyván a lovagokat tovább menni ő vele, visszatérének a várba."
        },
        {
            "type": "line",
            "value": "Azok pedig eljutván Cézáreába, és átadván a levelet a tiszttartónak, Pált is elébe állaták."
        },
        {
            "type": "line",
            "value": "Mikor pedig elolvasta a tiszttartó, és megkérdezte, melyik tartományból való, és megértette, hogy Ciliciából,"
        },
        {
            "type": "line",
            "value": "Monda: Majd kihallgatlak, mikor vádlóid is eljőnek. És parancsolá, hogy a Héródes palotájában őrizzék őt."
        }
    ]
}

{
   "meta": {
   "type": "text",
   "name": "9. Fejezet"
   },
   "data": [
        {
            "type": "line",
            "value": "És amint eltávozék, láta egy embert, aki születésétől fogva vak vala."
        },
        {
            "type": "line",
            "value": "És kérdezék őt a tanítványai, mondván: Mester, ki vétkezett, ez-é vagy ennek szülei, hogy vakon született?"
        },
        {
            "type": "line",
            "value": "Felele Jézus: Sem ez nem vétkezett, sem ennek szülei; hanem, hogy nyilvánvalókká legyenek benne az Isten dolgai."
        },
        {
            "type": "line",
            "value": "Nékem cselekednem kell annak dolgait, aki elküldött engem, amíg nappal van: eljő az éjszaka, mikor senki sem munkálkodhatik."
        },
        {
            "type": "line",
            "value": "Míg e világon vagyok, e világ világossága vagyok."
        },
        {
            "type": "line",
            "value": "Ezeket mondván, a földre köpe, és az ő nyálából sárt csinála, és rákené a sarat a vak szemeire,"
        },
        {
            "type": "line",
            "value": "És monda néki: Menj el, mosakodjál meg a Siloám tavában (ami azt jelenti: Küldött). Elméne azért és megmosakodék, és megjöve látva."
        },
        {
            "type": "line",
            "value": "A szomszédok azért, és akik azelőtt látták azt, hogy vak vala, mondának: Nem ez-é az, aki itt szokott ülni és koldulni?"
        },
        {
            "type": "line",
            "value": "Némelyek azt mondák, hogy: Ez az; mások pedig, hogy: Hasonlít hozzá. Ő azt mondá, hogy: Én vagyok az."
        },
        {
            "type": "line",
            "value": "Mondának azért néki: Mimódon nyiltak meg a te szemeid?"
        },
        {
            "type": "line",
            "value": "Felele az és monda: Egy ember, akit Jézusnak mondanak, sarat készíte és rákené a szemeimre, és monda nékem: Menj el a Siloám tavára és mosódjál meg; miután pedig elmenék és megmosakodám, megjöve látásom."
        },
        {
            "type": "line",
            "value": "Mondának azért néki: Hol van az? Monda: Nem tudom."
        },
        {
            "type": "line",
            "value": "Vivék őt, aki előbb még vak volt, a farizeusokhoz."
        },
        {
            "type": "line",
            "value": "Mikor pedig Jézus a sarat csinálá és felnyitá ennek szemeit, szombat vala."
        },
        {
            "type": "line",
            "value": "Szintén a farizeusok is megkérdezék azért őt, mimódon jött meg a látása? Ő pedig monda nékik: Sarat tőn szemeimre, és megmosakodám, és látok."
        },
        {
            "type": "line",
            "value": "Mondának azért némelyek a farizeusok közül: Ez az ember nincsen Istentől, mert nem tartja meg a szombatot. Mások mondának: Mimódon tehet bűnös ember ilyen jeleket? És hasonlás lőn közöttük."
        },
        {
            "type": "line",
            "value": "Újra mondának a vaknak: Te mit szólsz ő róla, hogy megnyitá a szemeidet? Ő pedig monda: Hogy próféta."
        },
        {
            "type": "line",
            "value": "Nem hivék azért a zsidók róla, hogy vak vala és megjöve a látása, mígnem előhívák annak szüleit, akinek megjöve a látása,"
        },
        {
            "type": "line",
            "value": "És megkérdezék azokat, mondván: Ez a ti fiatok, akiről azt mondjátok, hogy vakon született? mimódon lát hát most?"
        },
        {
            "type": "line",
            "value": "Felelének nékik annak szülei és mondának: Tudjuk, hogy ez a mi fiunk, és hogy vakon született:"
        },
        {
            "type": "line",
            "value": "De mimódon lát most, nem tudjuk; vagy ki nyitotta meg a szemeit, mi nem tudjuk: elég idős már ő; őt kérdezzétek; ő beszéljen magáról."
        },
        {
            "type": "line",
            "value": "Ezeket mondák annak szülei, mivelhogy félnek vala a zsidóktól: mert megegyeztek már a zsidók, hogy ha valaki Krisztusnak vallja őt, rekesztessék ki a gyülekezetből."
        },
        {
            "type": "line",
            "value": "Ezért mondák annak szülei, hogy: Elég idős, őt kérdezzétek."
        },
        {
            "type": "line",
            "value": "Másodszor is szólíták azért az embert, aki vak vala, és mondának néki: Adj dicsőséget az Istennek; mi tudjuk, hogy ez az ember bűnös."
        },
        {
            "type": "line",
            "value": "Felele azért az és monda: Ha bűnös-é, nem tudom: egyet tudok, hogy noha vak voltam, most látok."
        },
        {
            "type": "line",
            "value": "Újra mondák pedig néki: Mit csinált veled? Mimódon nyitotta meg a szemeidet?"
        },
        {
            "type": "line",
            "value": "Felele nékik: Már mondám néktek és nem hallátok: miért akarjátok újra hallani? avagy ti is az ő tanítványai akartok lenni?"
        },
        {
            "type": "line",
            "value": "Szidalmazák azért őt és mondának: Te vagy annak a tanítványa; mi pedig a Mózes tanítványai vagyunk."
        },
        {
            "type": "line",
            "value": "Mi tudjuk, hogy Mózessel beszélt az Isten: erről pedig azt sem tudjuk, honnan való."
        },
        {
            "type": "line",
            "value": "Felele az ember és monda nékik: Bizony csodálatos az, hogy ti nem tudjátok honnan való, és az én szemeimet megnyitotta."
        },
        {
            "type": "line",
            "value": "Pedig tudjuk, hogy az Isten nem hallgatja meg a bűnösöket; hanem ha valaki istenfélő, és az ő akaratát cselekszi, azt hallgatja meg."
        },
        {
            "type": "line",
            "value": "Öröktől fogva nem hallaték, hogy vakon szülöttnek szemeit valaki megnyitotta volna."
        },
        {
            "type": "line",
            "value": "Ha ez nem Istentől volna, semmit sem cselekedhetnék."
        },
        {
            "type": "line",
            "value": "Felelének és mondának néki: Te mindenestől bűnben születtél, és te tanítasz minket? És kiveték őt."
        },
        {
            "type": "line",
            "value": "Meghallá Jézus, hogy kiveték azt; és találkozván vele, monda néki: Hiszel-é te az Isten Fiában?"
        },
        {
            "type": "line",
            "value": "Felele az és monda: Ki az, Uram, hogy higyjek benne?"
        },
        {
            "type": "line",
            "value": "Monda pedig néki Jézus: Láttad is őt, és aki beszél veled, az az."
        },
        {
            "type": "line",
            "value": "Az pedig monda: Hiszek, Uram. És imádá Őt."
        },
        {
            "type": "line",
            "value": "És monda Jézus: Ítélet végett jöttem én e világra, hogy akik nem látnak, lássanak; és akik látnak, vakok legyenek."
        },
        {
            "type": "line",
            "value": "És hallák ezeket némely farizeusok, akik vele valának, és mondának néki: Avagy mi is vakok vagyunk-é?"
        },
        {
            "type": "line",
            "value": "Monda nékik Jézus: Ha vakok volnátok, nem volna bűnötök; ámde azt mondjátok, hogy látunk: azért a ti bűnötök megmarad."
        }
    ]
}

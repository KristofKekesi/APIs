{
   "meta": {
   "type": "text",
   "name": "1. Fejezet"
   },
   "data": [
        {
            "type": "line",
            "value": "Mivelhogy sokan kezdették rendszerint megírni azoknak a dolgoknak az elbeszélését, amelyek minálunk beteljesedtek,"
        },
        {
            "type": "line",
            "value": "Amint nékünk előnkbe adták, akik kezdettől fogva szemtanúi és szolgái voltak az ígének:"
        },
        {
            "type": "line",
            "value": "Tetszék énnékem is, ki eleitől fogva mindeneknek szorgalmasan végére jártam, hogy azokról rendszerint írjak néked, jó Theofilus,"
        },
        {
            "type": "line",
            "value": "Hogy megtudhasd azoknak a dolgoknak bizonyosságát, amelyekre taníttatál."
        },
        {
            "type": "line",
            "value": "Heródesnek, a Júdea királyának idejében vala egy Zakariás nevű pap az Abia rendjéből; az ő felesége pedig az Áron leányai közül való vala, és annak neve Erzsébet."
        },
        {
            "type": "line",
            "value": "És mind a ketten igazak valának az Isten előtt, kik az Úrnak minden parancsolataiban és rendeléseiben feddhetetlenül jártak."
        },
        {
            "type": "line",
            "value": "És nem volt nékik gyermekük, mert Erzsébet meddő vala, és mind a ketten immár idős emberek valának."
        },
        {
            "type": "line",
            "value": "Lőn pedig, hogy mikor ő rendjének sorában papi szolgálatot végzett az Isten előtt,"
        },
        {
            "type": "line",
            "value": "A papi tiszt szokása szerint reá jutott a sor, hogy bemenvén az Úrnak templomába, jó illatot gerjesszen."
        },
        {
            "type": "line",
            "value": "És a népnek egész sokasága imádkozék kívül a jó illatozás idején;"
        },
        {
            "type": "line",
            "value": "Néki pedig megjelenék az Úrnak angyala, állván a füstölő oltár jobbja felől."
        },
        {
            "type": "line",
            "value": "És láttára megrettene Zakariás, és félelem szállá meg őt."
        },
        {
            "type": "line",
            "value": "Monda pedig az angyal néki: Ne félj Zakariás; mert meghallgattatott a te könyörgésed, és a te feleséged Erzsébet szül néked fiat, és nevezed az ő nevét Jánosnak."
        },
        {
            "type": "line",
            "value": "És lészen tenéked örömödre és vigasságodra, és sokan fognak örvendezni az ő születésén;"
        },
        {
            "type": "line",
            "value": "Mert nagy lészen az Úr előtt, és bort és részegítő italt nem iszik; és betelik Szent Lélekkel még az ő anyjának méhétől fogva."
        },
        {
            "type": "line",
            "value": "És az Izrael fiai közül sokakat megtérít az Úrhoz, az ő Istenükhöz."
        },
        {
            "type": "line",
            "value": "És ez Ő előtte fog járni az Illés lelkével és erejével, hogy az atyák szívét a fiakhoz térítse, és az engedetleneket az igazak bölcsességére, hogy készítsen az Úrnak tökéletes népet."
        },
        {
            "type": "line",
            "value": "És monda Zakariás az angyalnak: Miről tudhatom én ezt meg? mert én vén vagyok, és az én feleségem is igen idős."
        },
        {
            "type": "line",
            "value": "És felelvén az angyal, monda néki: Én Gábriel vagyok, ki az Isten előtt állok; és küldettem, hogy szóljak veled, és ez örvendetes dolgokat jelentsem néked."
        },
        {
            "type": "line",
            "value": "És ímé megnémulsz és nem szólhatsz mindama napig, amelyen ezek meglesznek: mivelhogy nem hittél az én beszédimnek, amelyek beteljesednek az ő idejökben."
        },
        {
            "type": "line",
            "value": "A nép pedig várja vala Zakariást, és csodálkozék, hogy a templomban késik."
        },
        {
            "type": "line",
            "value": "És kijövén, nem szólhata nékik; eszökbe vevék azért, hogy látást látott a templomban; mert ő csak integetett nékik, és néma maradt."
        },
        {
            "type": "line",
            "value": "És lőn, hogy mikor leteltek az ő szolgálatának napjai, elméne haza."
        },
        {
            "type": "line",
            "value": "E napok után pedig fogada méhében Erzsébet az ő felesége, és elrejtőzék öt hónapig, mondván:"
        },
        {
            "type": "line",
            "value": "Így cselekedett velem az Úr a napokban, amelyekben reám tekinte, hogy elvegye az én gyalázatomat az emberek között."
        },
        {
            "type": "line",
            "value": "A hatodik hónapban pedig elküldeték Gábriel angyal Istentől Galileának városába, amelynek neve Názáret,"
        },
        {
            "type": "line",
            "value": "Egy szűzhöz, aki a Dávid házából való József nevű férfiúnak volt eljegyezve. A szűznek neve pedig Mária."
        },
        {
            "type": "line",
            "value": "És bemenvén az angyal ő hozzá, monda néki: Örülj, kegyelembe fogadott! Az Úr veled van, áldott vagy te az asszonyok között."
        },
        {
            "type": "line",
            "value": "Az pedig látván, megdöbbene az ő beszédén, és elgondolkodék, hogy micsoda köszöntés ez?!"
        },
        {
            "type": "line",
            "value": "És monda néki az angyal: Ne félj Mária, mert kegyelmet találtál az Istennél."
        },
        {
            "type": "line",
            "value": "És ímé fogansz a te méhedben, és szülsz fiat, és nevezed az ő nevét JÉZUSNAK."
        },
        {
            "type": "line",
            "value": "Ez nagy lészen, és a Magasságos Fiának hivattatik; és néki adja az Úr Isten a Dávidnak, az ő atyjának, királyi székét;"
        },
        {
            "type": "line",
            "value": "És uralkodik a Jákób házán mindörökké; és az ő királyságának vége nem lészen!"
        },
        {
            "type": "line",
            "value": "Monda pedig Mária az angyalnak: Mimódon lesz ez, holott én férfiat nem ismerek?"
        },
        {
            "type": "line",
            "value": "És felelvén az angyal, monda néki: A Szent Lélek száll te reád, és a Magasságosnak ereje árnyékoz meg téged; azért ami születik is szentnek hivatik, Isten Fiának."
        },
        {
            "type": "line",
            "value": "És ímé Erzsébet, a te rokonod, ő is fogant fiat az ő vénségében; és ez már a hatodik hónapja néki, akit meddőnek hívtak:"
        },
        {
            "type": "line",
            "value": "Mert az Istennél semmi sem lehetetlen."
        },
        {
            "type": "line",
            "value": "Monda pedig Mária: Imhol az Úrnak szolgálója; legyen nékem a te beszéded szerint. És elméne ő tőle az angyal."
        },
        {
            "type": "line",
            "value": "Fölkelvén pedig Mária azokban a napokban, nagy sietséggel méne a hegységbe, Júdának városába;"
        },
        {
            "type": "line",
            "value": "És beméne Zakariásnak házába, és köszönté Erzsébetet."
        },
        {
            "type": "line",
            "value": "És lőn, mikor hallotta Erzsébet Mária köszöntését, a magzat repese az ő méhében; és betelék Erzsébet Szent Lélekkel;"
        },
        {
            "type": "line",
            "value": "És fennszóval kiálta, mondván: Áldott vagy te az asszonyok között, és áldott a te méhednek gyümölcse."
        },
        {
            "type": "line",
            "value": "És honnét van ez nékem, hogy az én Uramnak anyja jön én hozzám?"
        },
        {
            "type": "line",
            "value": "Mert ímé, mihelyt a te köszöntésednek szava füleimbe hatolt, a magzat örvendezéssel kezde repesni az én méhemben."
        },
        {
            "type": "line",
            "value": "És boldog az, aki hitt; mert beteljesednek azok, amiket az Úr néki mondott."
        },
        {
            "type": "line",
            "value": "Akkor monda Mária: Magasztalja az én lelkem az Urat,"
        },
        {
            "type": "line",
            "value": "És örvendez az én lelkem az én megtartó Istenemben."
        },
        {
            "type": "line",
            "value": "Mert reá tekintett az ő szolgáló leányának alázatos állapotjára; mert ímé mostantól fogva boldognak mondanak engem minden nemzetségek."
        },
        {
            "type": "line",
            "value": "Mert nagy dolgokat cselekedék velem a Hatalmas; és szent az ő neve!"
        },
        {
            "type": "line",
            "value": "És az ő irgalmassága nemzetségről nemzetségre vagyon azokon, akik őt félik."
        },
        {
            "type": "line",
            "value": "Hatalmas dolgot cselekedék karjának ereje által, elszéleszté az ő szívök gondolatában felfuvalkodottakat."
        },
        {
            "type": "line",
            "value": "Hatalmasokat dönte le trónjaikról, és alázatosakat magasztalt fel."
        },
        {
            "type": "line",
            "value": "Éhezőket töltött be javakkal, és gazdagokat küldött el üresen."
        },
        {
            "type": "line",
            "value": "Felvevé Izráelnek, az ő szolgájának ügyét, hogy megemlékezzék az ő irgalmasságáról."
        },
        {
            "type": "line",
            "value": "(Amiképpen szólott volt a mi atyáinknak), Ábrahám iránt és az ő magva iránt mindörökké!"
        },
        {
            "type": "line",
            "value": "Marada pedig Mária Erzsébettel mintegy három hónapig; azután haza tére."
        },
        {
            "type": "line",
            "value": "Erzsébetnek pedig betelék az ő szülésének ideje, és szűle fiat."
        },
        {
            "type": "line",
            "value": "És meghallák az ő szomszédai és rokonai, hogy az Úr nagy kegyelmességet cselekedett ő vele; és együtt örülének vele."
        },
        {
            "type": "line",
            "value": "És lőn nyolcad napon, eljövének, hogy körülmetéljék a gyermeket; és az ő atyja nevéről Zakariásnak akarák őt nevezni."
        },
        {
            "type": "line",
            "value": "És felelvén az ő anyja, monda: Nem; hanem Jánosnak neveztessék."
        },
        {
            "type": "line",
            "value": "És mondának néki: Senki sincs a te rokonságodban, aki ezen a néven neveztetnék."
        },
        {
            "type": "line",
            "value": "És intének az ő atyjának, hogy minek akarja neveztetni?"
        },
        {
            "type": "line",
            "value": "Az pedig táblát kérvén, ezt írá, mondván: János a neve. És elcsodálkozának mindnyájan."
        },
        {
            "type": "line",
            "value": "És feloldódék az ő szája és nyelve azonnal, és szóla, áldván az Istent."
        },
        {
            "type": "line",
            "value": "És félelem szállott minden ő szomszédaikra; és Júdeának egész hegyes tartományában elhirdettetének mind e dolgok."
        },
        {
            "type": "line",
            "value": "És szívökre vevék mindenek, akik hallák, mondván: Vajjon mi lesz e gyermekből? És az Úrnak keze vala ő vele."
        },
        {
            "type": "line",
            "value": "És Zakariás, az ő atyja beteljesedék Szent Lélekkel, és prófétála mondván:"
        },
        {
            "type": "line",
            "value": "Áldott az Úr, Izráel Istene, hogy meglátogatta és megváltotta az ő népét,"
        },
        {
            "type": "line",
            "value": "És felemelte az üdvösségnek szarvát nékünk az ő gyermekének, Dávidnak házában,"
        },
        {
            "type": "line",
            "value": "Amint szólott az ő szent prófétáinak szája által, kik eleitől fogva voltak,"
        },
        {
            "type": "line",
            "value": "Hogy a mi ellenségeinktől megszabadít, és mindazoknak kezéből, akik minket gyűlölnek;"
        },
        {
            "type": "line",
            "value": "Hogy irgalmasságot cselekedjék a mi atyáinkkal, és megemlékezzék az ő szent szövetségéről,"
        },
        {
            "type": "line",
            "value": "Az esküvésről, amelylyel megesküdt Ábrahámnak, a mi atyánknak, hogy ő megadja nékünk,"
        },
        {
            "type": "line",
            "value": "Hogy megszabadulván a mi ellenségeink kezéből, félelem nélkül szolgáljunk néki."
        },
        {
            "type": "line",
            "value": "Szentségben és igazságban ő előtte a mi életünknek minden napjaiban."
        },
        {
            "type": "line",
            "value": "Te pedig kis gyermek, a magasságos Isten prófétájának hivattatol; mert az Úr előtt jársz, hogy az ő útait megkészítsed;"
        },
        {
            "type": "line",
            "value": "És az üdvösség ismeretére megtanítsad az ő népét, a bűnöknek bocsánatjában."
        },
        {
            "type": "line",
            "value": "A mi Istenünk nagy irgalmasságáért, amelylyel meglátogatott minket a naptámadat a magasságból,"
        },
        {
            "type": "line",
            "value": "Hogy megjelenjék azoknak, akik a sötétségben és a halálnak árnyékában ülnek; hogy igazgassa a mi lábainkat a békességnek útjára!"
        },
        {
            "type": "line",
            "value": "A kis gyermek pedig nevekedik és erősödik vala lélekben; és a pusztában vala mind ama napig, amelyen megmutatta magát az Izráelnek."
        }
    ]
}

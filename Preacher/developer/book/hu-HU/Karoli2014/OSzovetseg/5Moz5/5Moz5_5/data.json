{
   "meta": {
   "type": "text",
   "name": "5. Fejezet"
   },
   "data": [
        {
            "type": "line",
            "value": "És szólítá Mózes az egész Izráelt, és monda nékik: Hallgasd meg Izráel a rendeléseket és a végzéseket, amelyeket elmondok én ma fületek hallására, és tanuljátok meg azokat, és ügyeljetek azokra, megcselekedvén azokat!"
        },
        {
            "type": "line",
            "value": "Az Úr, a mi Istenünk szövetséget kötött velünk a Hóreben."
        },
        {
            "type": "line",
            "value": "Nem a mi atyáinkkal kötötte az Úr e szövetséget, hanem mi velünk, akik íme itt vagyunk e mai napon mindnyájan és élünk."
        },
        {
            "type": "line",
            "value": "Színről színre szólott veletek az Úr a hegyen, a tűz közepéből."
        },
        {
            "type": "line",
            "value": "(Én pedig az Úr között és ti közöttetek állok vala abban az időben, hogy megjelentsem néktek az Úr beszédét; mert ti a tűztől féltek vala, és nem menétek fel a hegyre) mondván:"
        },
        {
            "type": "line",
            "value": "Én, az Úr, vagyok a te Istened, aki kihoztalak téged Égyiptomnak földéből, a szolgálatnak házából."
        },
        {
            "type": "line",
            "value": "Ne legyenek néked idegen isteneid én előttem."
        },
        {
            "type": "line",
            "value": "Ne csinálj magadnak faragott képet, és semmi hasonlót azokhoz, amelyek fenn az égben, vagy amelyek alant a földön, vagy amelyek a vizekben a föld alatt vannak."
        },
        {
            "type": "line",
            "value": "Ne imádd és ne tiszteld azokat; mert én, az Úr, a te Istened, féltőn szerető Isten vagyok, aki megbüntetem az atyák vétkét a fiakban, harmad és negyedíziglen, akik engem gyűlölnek;"
        },
        {
            "type": "line",
            "value": "De irgalmasságot cselekeszem ezeríziglen azokkal, akik engem szeretnek, és az én parancsolataimat megtartják."
        },
        {
            "type": "line",
            "value": "Az Úrnak, a te Istenednek nevét hiába fel ne vedd; mert nem hagyja azt az Úr büntetés nélkül, aki az ő nevét hiába felveszi."
        },
        {
            "type": "line",
            "value": "Vigyázz a szombatnak napjára, hogy megszenteld azt, amiképpen megparancsolta néked az Úr, a te Istened."
        },
        {
            "type": "line",
            "value": "Hat napon át munkálkodjál, és végezd minden dolgodat."
        },
        {
            "type": "line",
            "value": "De a hetedik nap az Úrnak, a te Istenednek szombatja: semmi dolgot se tégy azon, se magad, se fiad, se leányod, se szolgád, se szolgálóleányod, se ökröd, se szamarad, és semminémű barmod, se jövevényed, aki a te kapuidon belől van, hogy megnyugodjék a te szolgád és szolgálóleányod, mint te magad;"
        },
        {
            "type": "line",
            "value": "És megemlékezzél róla, hogy szolga voltál Égyiptom földén, és kihozott onnan téged az Úr, a te Istened erős kézzel és kinyújtott karral. Azért parancsolta néked az Úr, a te Istened, hogy a szombat napját megtartsad."
        },
        {
            "type": "line",
            "value": "Tiszteld atyádat és anyádat, amint megparancsolta néked az Úr, a te Istened; hogy hosszú ideig élj, és hogy jól legyen dolgod azon a földön, amelyet az Úr, a te Istened ád te néked."
        },
        {
            "type": "line",
            "value": "Ne ölj."
        },
        {
            "type": "line",
            "value": "És ne paráználkodjál."
        },
        {
            "type": "line",
            "value": "És ne lopj."
        },
        {
            "type": "line",
            "value": "És ne tégy a te felebarátod ellen hamis tanubizonyságot."
        },
        {
            "type": "line",
            "value": "És ne kívánd a te felebarátodnak feleségét; és ne áhítsd a te felebarátodnak házát, szántóföldét; se szolgáját, se szolgálóleányát, se ökrét, se szamarát és semmit, ami a te felebarátodé."
        },
        {
            "type": "line",
            "value": "Ez ígéket szólá az Úr a ti egész gyülekezeteteknek a hegyen a tűz, a felhő és a homályosság közepéből nagy felszóval, és nem többet; és felírá azokat két kőtáblára, és adá azokat nékem."
        },
        {
            "type": "line",
            "value": "És lőn, mikor a szót a setétség közepéből halljátok vala, és a hegy tűzzel ég vala, hozzám jövétek a ti törzseiteknek minden fejedelmével és vénjével;"
        },
        {
            "type": "line",
            "value": "És mondátok: Ímé az Úr, a mi Istenünk megmutatta nékünk az ő dicsőségét és nagyságát; és az ő szavát hallottuk a tűznek közepéből; e mai napon pedig láttuk, hogy az Isten emberrel szól, és ez mégis él."
        },
        {
            "type": "line",
            "value": "Most hát miért haljunk meg? Mert megemészt e nagy tűz minket. Ha még tovább halljuk az Úrnak, a mi Istenünknek szavát, meghalunk!"
        },
        {
            "type": "line",
            "value": "Mert kicsoda az, az összes halandók közül, aki a tűznek közepéből szóló élő Istennek szavát hallotta, mint mi, hogy megélt volna?"
        },
        {
            "type": "line",
            "value": "Járulj oda te, és hallgasd meg mind azt, amit mond az Úr, a mi Istenünk, és te majd beszéld el nékünk mind, amit néked mond az Úr, a mi Istenünk, és mi meghallgatjuk, és megcselekesszük."
        },
        {
            "type": "line",
            "value": "És meghallá az Úr a ti beszédetek szavát, amikor beszéltek vala velem, és monda nékem az Úr: Hallottam e nép beszédének szavát, amint beszéltek vala hozzád; mind jó, amit beszéltek vala."
        },
        {
            "type": "line",
            "value": "Vajha így maradna az ő szívök, hogy félnének engem, és megtartanák minden parancsolatomat minden időben, hogy jól legyen dolguk nékik és az ő gyermekeiknek mindörökké!"
        },
        {
            "type": "line",
            "value": "Menj el, és mondd meg nékik: Térjetek vissza a ti sátoraitokba."
        },
        {
            "type": "line",
            "value": "Te pedig állj ide mellém, hogy elmondjam néked minden parancsolatomat, rendelésemet és végzésemet, amelyekre tanítsd meg őket, hogy cselekedjék azon a földön, amelyet én adok néktek örökségül."
        },
        {
            "type": "line",
            "value": "Vigyázzatok azért, hogy úgy cselekedjetek, amint az Úr, a ti Istenetek parancsolta néktek; ne térjetek se jobbra, se balra."
        },
        {
            "type": "line",
            "value": "Mindig azon az úton járjatok, amelyet az Úr, a ti Istenetek parancsolt néktek, hogy éljetek, és jó legyen dolgotok, és hosszú ideig élhessetek a földön, amelyet bírni fogtok."
        }
    ]
}

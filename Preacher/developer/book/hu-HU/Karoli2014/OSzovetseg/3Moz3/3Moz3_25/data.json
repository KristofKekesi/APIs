{
   "meta": {
   "type": "text",
   "name": "25. Fejezet"
   },
   "data": [
        {
            "type": "line",
            "value": "Szóla ismét az Úr Mózesnek a Sinai hegyen, mondván:"
        },
        {
            "type": "line",
            "value": "Szólj Izráel fiainak és mondd meg nékik: Mikor bementek a földre, amelyet én adok néktek, nyugodjék meg a föld az Úrnak szombatja szerint."
        },
        {
            "type": "line",
            "value": "Hat esztendőn át vesd a te szántóföldedet, és hat esztendőn át messed a te szőlődet, és takarítsd be annak termését;"
        },
        {
            "type": "line",
            "value": "A hetedik esztendőben pedig szombati nyugodalma legyen a földnek, az Úrnak szombatja: szántóföldedet ne vesd be, és szőlődet meg ne mesd."
        },
        {
            "type": "line",
            "value": "Ami a te tarló földeden magától terem, le ne arasd, és ami a te metszetlen szőlődön terem, meg ne szedjed; mert nyugalom esztendeje lesz az a földnek."
        },
        {
            "type": "line",
            "value": "És amit a föld az ő szombatján terem, legyen az eledelül néktek: néked, szolgádnak, szolgáló leányodnak, béresednek és zsellérednek, akik nálad tartózkodnak;"
        },
        {
            "type": "line",
            "value": "A te barmodnak is és a vadnak, amely a te földeden van, legyen annak minden termése eledelül."
        },
        {
            "type": "line",
            "value": "Számlálj azután hét szombat-esztendőt, hétszer hét esztendőt, úgy hogy a hét szombat-esztendőnek ideje negyvenkilenc esztendő legyen:"
        },
        {
            "type": "line",
            "value": "Akkor fúvasd végig a riadó kürtöt a hetedik hónapban, a hónap tizedikén; az engesztelés napján fúvasd végig a kürtöt a ti egész földeteken."
        },
        {
            "type": "line",
            "value": "És szenteljétek meg az ötvenedik esztendőt, és hirdessetek szabadságot a földön, annak minden lakójának; kürtölésnek esztendeje legyen ez néktek, és kapja vissza kiki az ő birtokát, és térjen vissza kiki az ő nemzetségéhez."
        },
        {
            "type": "line",
            "value": "Kürtölésnek esztendeje ez, az legyen néktek az ötvenedik esztendő; ne vessetek és le se arassátok, amit önként terem a föld, és a metszetlen szőlőjét se szedjétek meg annak."
        },
        {
            "type": "line",
            "value": "Mert kürtölésnek esztendeje ez, szent legyen néktek, a mezőről egyétek meg annak termését."
        },
        {
            "type": "line",
            "value": "A kürtölésnek ebben az esztendejében, kapja vissza ismét kiki az ő birtokát."
        },
        {
            "type": "line",
            "value": "Ha pedig eladsz valami eladni valót a te felebarátodnak, vagy vásárolsz valamit a te felebarátodtól: egymást meg ne csaljátok."
        },
        {
            "type": "line",
            "value": "A kürtölés esztendejét követő esztendők száma szerint vásárolj a te felebarátodtól; a terméses esztendők száma szerint adjon el néked."
        },
        {
            "type": "line",
            "value": "Az esztendők nagyobb számához képest nagyobb árt adj azért, amit veszesz, az esztendők kisebb számához képest pedig kisebb árt adj azért, amit veszesz, mert a termések számát adja ő el néked."
        },
        {
            "type": "line",
            "value": "Egymást azért meg ne csaljátok, hanem félj a te Istenedtől: mert én vagyok az Úr, a ti Istenetek."
        },
        {
            "type": "line",
            "value": "Ha teljesítitek azért az én rendeléseimet, és megtartjátok végzéseimet, és teljesítitek azokat, bátorságosan lakhattok a földön."
        },
        {
            "type": "line",
            "value": "És megtermi a föld az ő gyümölcsét, hogy eleget ehessetek, és bátorságosan lakhattok azon."
        },
        {
            "type": "line",
            "value": "Ha pedig azt mondjátok: Mit eszünk a hetedik esztendőben, ha nem vetünk, és termésünket be nem takarítjuk?"
        },
        {
            "type": "line",
            "value": "Én rátok bocsátom majd az én áldásomat a hatodik esztendőben, hogy három esztendőre való termés teremjen."
        },
        {
            "type": "line",
            "value": "És mikor a nyolcadik esztendőre vettek, akkor is az ó termésből esztek egészen a kilencedik esztendeig; mindaddig ó gabonát esztek, míg ennek termése be nem jön."
        },
        {
            "type": "line",
            "value": "A földet pedig senki el ne adja örökre, mert enyém a föld; csak jövevények és zsellérek vagytok ti nálam."
        },
        {
            "type": "line",
            "value": "Azért a ti birtokotoknak egész földén megengedjétek, hogy a föld kiváltható legyen."
        },
        {
            "type": "line",
            "value": "Ha elszegényedik a te atyádfia, és elad valamit az ő birtokából, akkor álljon elő az ő rokona, aki közel van ő hozzá, és váltsa ki, amit eladott az ő atyjafia."
        },
        {
            "type": "line",
            "value": "Ha pedig nincs valakinek kiváltó rokona, de maga tesz szert annyira, hogy elege van annak megváltásához:"
        },
        {
            "type": "line",
            "value": "Számlálja meg az eladása óta eltelt esztendőket, a felül lévőt pedig térítse meg annak, akinek eladta volt, és újra övé legyen az ő birtoka."
        },
        {
            "type": "line",
            "value": "Ha pedig nincsen módjában, hogy visszatéríthesse annak, akkor maradjon az ő eladott birtoka annál, aki megvette azt, egészen a kürtölésnek esztendejéig: a kürtölésnek esztendejében pedig szabaduljon fel, és újra övé legyen az ő birtoka."
        },
        {
            "type": "line",
            "value": "Ha valaki lakó-házat ad el kerített városban, az kiválthatja azt az eladás esztendejének elteléséig; egy esztendőn át válthatja ki azt."
        },
        {
            "type": "line",
            "value": "Ha pedig ki nem váltják az esztendőnek teljes elteléséig, akkor a ház, amely kerített városban van, örökre azé és annak nemzetségeié marad, aki megvette azt; nem szabadul fel a kürtölésnek esztendejében."
        },
        {
            "type": "line",
            "value": "Az olyan falvak házai pedig, amelyek nincsenek körülkerítve, mezei földek gyanánt számíttassanak, kiválthatók legyenek, és a kürtölésnek esztendejében felszabaduljanak."
        },
        {
            "type": "line",
            "value": "Ami pedig a léviták városait illeti, az ő birtokukban lévő városok házai a léviták által mindenkor kiválthatók legyenek,"
        },
        {
            "type": "line",
            "value": "De amit ki nem vált is valaki a léviták közül, szabaduljon fel a kürtölésnek esztendejében, az eladott ház, és az ő birtokának városa; mert a léviták városainak házai tulajdon birtokuk nékik Izráel fiai között."
        },
        {
            "type": "line",
            "value": "De a városaikhoz tartozó szántóföldeket el ne adják, mert örök birtokuk az nékik."
        },
        {
            "type": "line",
            "value": "Ha a te atyádfia elszegényedik, és keze erőtlenné lesz melletted, segítsd meg őt, akár jövevény, akár zsellér, hogy megélhessen melletted."
        },
        {
            "type": "line",
            "value": "Ne végy ő tőle kamatot vagy uzsorát, hanem félj a te Istenedtől, hogy megélhessen melletted a te atyádfia."
        },
        {
            "type": "line",
            "value": "Pénzedet ne add néki kamatra, se uzsoráért ne add a te eleségedet."
        },
        {
            "type": "line",
            "value": "Én vagyok az Úr, a ti Istenetek, aki kihoztalak titeket Égyiptom földéről, hogy néktek adjam Kanaán földét, és Istenetek legyek néktek."
        },
        {
            "type": "line",
            "value": "Ha pedig elszegényedik melletted a te atyádfia, és eladja magát néked: ne szolgáltassad úgy mint rabszolgát."
        },
        {
            "type": "line",
            "value": "Mint béres, mint zsellér legyen nálad; a kürtölésnek esztendejéig szolgáljon nálad."
        },
        {
            "type": "line",
            "value": "Azután menjen el tőled ő és vele az ő gyermekei, és térjen vissza az ő nemzetségéhez, és térjen vissza az ő atyáinak örökségébe."
        },
        {
            "type": "line",
            "value": "Mert az én szolgáim ők, akiket kihoztam Égyiptom földéről: nem adathatnak el, mint rabszolgák."
        },
        {
            "type": "line",
            "value": "Ne uralkodjál rajta kegyetlenül, hanem félj a te Istenedtől."
        },
        {
            "type": "line",
            "value": "Mind szolgád, mind szolgálóleányod, akik lesznek néked, a körületek lévő népek közül legyenek: azokból vásárolj szolgát és szolgálóleányt;"
        },
        {
            "type": "line",
            "value": "Meg a zsellérek gyermekei közül is, akik nálatok tartózkodnak, azokból is vásárolhattok, és azoknak nemzetségéből, akik veletek vannak, akiket a ti földeteken nemzettek; és legyenek a ti tulajdonotok."
        },
        {
            "type": "line",
            "value": "És örökül hagyhatjátok azokat a ti utánnatok való fiaitoknak, hogy örökségül bírják azokat, örökké dolgoztathattok velük; de a ti atyátokfiain, az Izráel fiain, egyik a másikán senki ne uralkodjék kegyetlenül."
        },
        {
            "type": "line",
            "value": "És ha a jövevény vagy zsellér vagyonra tesz szert melletted, a te atyádfia pedig elszegényedik mellette, és eladja magát a melletted lévő jövevénynek, zsellérnek, vagy jövevény nemzetségéből való sarjadéknak:"
        },
        {
            "type": "line",
            "value": "Mindamellett is, hogy eladta magát, megváltható legyen; akárki megválthassa azt az ő atyjafiai közül."
        },
        {
            "type": "line",
            "value": "Vagy nagybátyja, vagy nagybátyjának fia váltsa meg azt, vagy az ő nemzetségéből való vérrokona váltsa meg azt, vagy, ha módja van hozzá, maga váltsa meg őmagát."
        },
        {
            "type": "line",
            "value": "És vessen számot azzal, aki megvette őt, attól az esztendőtől kezdve, amelyen eladta magát annak, a kürtölésnek esztendejéig, és az ő eladásának ára az esztendők száma szerint legyen, a béres ideje szerint legyen nála."
        },
        {
            "type": "line",
            "value": "Ha még sok esztendő van hátra, azokhoz képest térítse meg annak a váltságot az ő megvásárlásának árából."
        },
        {
            "type": "line",
            "value": "Ha pedig kevés esztendő van hátra a kürtölésnek esztendejéig, akkor is vessen számot vele, és az évek számához képest fizesse vissza az ő váltságát."
        },
        {
            "type": "line",
            "value": "Mint esztendőről esztendőre fogadott béres legyen nála; ne uralkodjék kegyetlenül rajta te előtted."
        },
        {
            "type": "line",
            "value": "Ha pedig ilyen módon meg nem váltatik, a kürtölésnek esztendejében szabaduljon fel: ő és vele az ő gyermekei."
        },
        {
            "type": "line",
            "value": "Mert az én szolgáim Izráel fiai, az én szolgáim ők, akiket kihoztam Égyiptom földéről. Én vagyok az Úr, a ti Istenetek."
        }
    ]
}

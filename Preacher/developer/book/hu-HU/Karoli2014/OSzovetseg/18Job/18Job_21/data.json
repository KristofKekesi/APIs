{
   "meta": {
   "type": "text",
   "name": "21. Fejezet"
   },
   "data": [
        {
            "type": "line",
            "value": "Felele pedig Jób, és monda:"
        },
        {
            "type": "line",
            "value": "Jól hallgassátok meg az én beszédemet, és legyen ez a ti vigasztalástok helyett."
        },
        {
            "type": "line",
            "value": "Szenvedjetek el engem, amíg szólok, azután gúnyoljátok ki beszédemet."
        },
        {
            "type": "line",
            "value": "Avagy én embernek panaszolkodom-é? Miért ne volna hát keserű a lelkem?"
        },
        {
            "type": "line",
            "value": "Tekintsetek reám és álmélkodjatok el, és tegyétek kezeteket szátokra."
        },
        {
            "type": "line",
            "value": "Ha visszaemlékezem, mindjárt felháborodom, és reszketés fogja el testemet."
        },
        {
            "type": "line",
            "value": "Mi az oka, hogy a gonoszok élnek, vénséget érnek, sőt még meg is gyarapodnak?"
        },
        {
            "type": "line",
            "value": "Az ő magvok előttök nő fel ő velök, és az ő sarjadékuk szemeik előtt."
        },
        {
            "type": "line",
            "value": "Házok békességes a félelemtől, és az Isten vesszeje nincsen ő rajtok."
        },
        {
            "type": "line",
            "value": "Bikája folyat és nem terméketlen, tehene megellik és el nem vetél."
        },
        {
            "type": "line",
            "value": "Kieresztik, mint nyájat, kisdedeiket, és ugrándoznak az ő magzataik."
        },
        {
            "type": "line",
            "value": "Dobot és hárfát ragadnak, és örvendeznek a síp zengésének."
        },
        {
            "type": "line",
            "value": "Jóllétben töltik el napjaikat, és egy pillanat alatt szállnak alá a sírba;"
        },
        {
            "type": "line",
            "value": "Noha azt mondják Istennek: Távozzál el tőlünk, mert a te utaidnak tudásában nem gyönyörködünk!"
        },
        {
            "type": "line",
            "value": "Micsoda a Mindenható, hogy tiszteljük őt, és mit nyerünk vele, ha esedezünk előtte?"
        },
        {
            "type": "line",
            "value": "Mindazáltal az ő javok nincsen hatalmukban, azért a gonoszok tanácsa távol legyen tőlem!"
        },
        {
            "type": "line",
            "value": "Hányszor aluszik el a gonoszok szövétneke, és jő rájok az ő veszedelmök! Hányszor osztogatja részöket haragjában."
        },
        {
            "type": "line",
            "value": "Olyanok lesznek, mint a pozdorja a szél előtt, és mint a polyva, amelyet forgószél ragad el."
        },
        {
            "type": "line",
            "value": "Isten az ő fiai számára tartja fenn annak büntetését. Megfizet néki, hogy megérzi majd."
        },
        {
            "type": "line",
            "value": "Maga látja meg a maga veszedelmét, és a Mindenható haragjából iszik."
        },
        {
            "type": "line",
            "value": "Mert mi gondja van néki házanépére halála után, ha az ő hónapjainak száma letelt?!"
        },
        {
            "type": "line",
            "value": "Ki taníthatja Istent bölcseségre, hisz ő ítéli meg a magasságban levőket is!"
        },
        {
            "type": "line",
            "value": "Ez meghal az ő teljes boldogságában, egészen megelégedetten és nyugodtan;"
        },
        {
            "type": "line",
            "value": "Fejőedényei tejjel vannak tele, csontjainak velője nedvességtől árad."
        },
        {
            "type": "line",
            "value": "Amaz elkeseredett lélekkel hal meg, mert nem élhetett a jóval."
        },
        {
            "type": "line",
            "value": "Együtt feküsznek a porban, és féreg lepi őket."
        },
        {
            "type": "line",
            "value": "Ímé, jól tudom a ti gondolatitokat és a hamisságokat, amelyekkel méltatlankodtok ellenem;"
        },
        {
            "type": "line",
            "value": "Mert ezt mondjátok: Hol van ama főembernek háza, hol van a gonoszok lakozásának sátora?"
        },
        {
            "type": "line",
            "value": "Avagy nem kérdeztétek-é meg azokat, akik sokat utaznak és jeleiket nem ismeritek-é?"
        },
        {
            "type": "line",
            "value": "Bizony a veszedelemnek napján elrejtetik a gonosz, a haragnak napján kiszabadul."
        },
        {
            "type": "line",
            "value": "Kicsoda veti szemére az ő útját, és amit cselekedett, kicsoda fizet meg néki azért?"
        },
        {
            "type": "line",
            "value": "Még ha a sírba vitetik is ki, a sírdomb felett is él."
        },
        {
            "type": "line",
            "value": "Édesek lesznek néki a sírnak hantjai, és maga után vonsz minden embert, amint számtalanok mentek el előtte."
        },
        {
            "type": "line",
            "value": "Hogyan vigasztalnátok hát engem hiábavalósággal? Feleselésetek igazságtalanság marad."
        }
    ]
}

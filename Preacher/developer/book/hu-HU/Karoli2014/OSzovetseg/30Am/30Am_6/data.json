{
   "meta": {
   "type": "text",
   "name": "6. Fejezet"
   },
   "data": [
        {
            "type": "line",
            "value": "Jaj azoknak, akik gondtalanul élnek a Sionon, és akik elbizakodnak Samaria hegyén; akik a népek elejének elei, és akikhez jő az Izráelnek háza!"
        },
        {
            "type": "line",
            "value": "Menjetek át Kalnéba, és nézzetek szét; onnan pedig menjetek a nagy Hamátba, és szálljatok le a Filiszteusok Gáthjába; vajjon jobbak-é azok, mint ezek az országok, és vajjon szélesebb-é azoknak határa a ti határotoknál?"
        },
        {
            "type": "line",
            "value": "Akik a veszedelem napját messze gondoljátok, és az erőszaknak széket emeltek;"
        },
        {
            "type": "line",
            "value": "Akik elefántcsont pamlagon hevernek, és az ő nyoszolyáikban elnyújtózkodnak, és a nyáj legjavából és a kihízlalt borjakból lakmároznak;"
        },
        {
            "type": "line",
            "value": "Akik hárfa mellett dalolgatnak, és azt hiszik, hogy hangszereik a Dávidéi;"
        },
        {
            "type": "line",
            "value": "Akik a bort serlegekkel isszák, és szín-olajjal kenegetőznek, és nem búsulnak a József romlásán:"
        },
        {
            "type": "line",
            "value": "Most azért is ők vitetnek el a száműzöttek élén, és vége szakad a nyújtózkodók dáridózásának."
        },
        {
            "type": "line",
            "value": "Megesküdt az Úr Isten az ő életére; ezt mondja az Úr, a Seregek Istene: Útálom a Jákób kevélységét és gyűlölöm az ő palotáit; azért prédára vetem a várost mindenestől."
        },
        {
            "type": "line",
            "value": "És ha egy házban tíz ember maradna is meg, még az is meghal;"
        },
        {
            "type": "line",
            "value": "És mikor felemeli őt az ő barátja és megégetője, hogy kivigye a holttetemeket a házból, azt mondja annak, aki a ház belsejében lesz: Van-é még valaki veled? az pedig azt mondja: Nincs, és ezt is mondja: Csitt! mert nem szabad említeni az Úrnak nevét!"
        },
        {
            "type": "line",
            "value": "Mert ímé, parancsol az Úr és megveri a nagy házat repedezésekkel, és a kicsiny házat hasadozásokkal."
        },
        {
            "type": "line",
            "value": "Vajjon futhatnak-é a lovak a sziklán? felszánthatja-é azt valaki ökrökön? hogy az ítéletet bürökké tettétek, az igazság gyümölcsét pedig ürömmé?!"
        },
        {
            "type": "line",
            "value": "Akik örültök a hiábavaló dolognak, és akik ezt mondjátok: Nem a magunk erejével szereztünk-é magunknak a szarvakat?"
        },
        {
            "type": "line",
            "value": "Ímé, bizony népet indítok ellened, oh Izráel háza, azt mondja az Úr, a Seregek Istene, és az sanyargat titeket a hámáti úttól az Arába patakjáig."
        }
    ]
}

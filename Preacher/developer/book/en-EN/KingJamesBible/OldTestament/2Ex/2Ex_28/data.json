{
   "meta": {
   "type": "text",
   "name": "28. Fejezet"
   },
   "data": [
        {
            "type": "line",
            "value": "Te pedig hívasd magadhoz a te atyádfiát Áront, és az ő fiait ő vele az Izráel fiai közül, hogy papjaim legyenek: Áron, Nádáb, Abihu, Eleázár, Ithamár, Áronnak fiai."
        },
        {
            "type": "line",
            "value": "És csinálj szent ruhákat Áronnak a te atyádfiának, dicsőségére és ékességére."
        },
        {
            "type": "line",
            "value": "És szólj minden bölcs szívűeknek, akiket betöltöttem a bölcseség lelkével, hogy csinálják meg az Áron ruháit, az ő felszentelésére, hogy papom legyen."
        },
        {
            "type": "line",
            "value": "Ezek pedig a ruhák, amelyeket készítsenek: hósen, efód, palást, kockás köntös, süveg és öv. És csináljanak szent ruhákat Áronnak a te atyádfiának, és az ő fiainak, hogy papjaim legyenek."
        },
        {
            "type": "line",
            "value": "Vegyék hát ők elő az aranyat, és a kék, és a bíborpiros, és a karmazsinszínű fonalat és a lenfonalat."
        },
        {
            "type": "line",
            "value": "És csinálják az efódot aranyból, kék és bíborpiros, karmazsinszínű és sodrott lenből, mestermunkával."
        },
        {
            "type": "line",
            "value": "Két vállkötő is legyen hozzá kapcsolva a két végéhez, hogy összekapcsoltathassék."
        },
        {
            "type": "line",
            "value": "Átkötő öve pedig, amely rajta van, ugyanolyan mívű és abból való legyen; aranyból, kék, és bíborpiros, és karmazsinszinű, és sodrott lenből."
        },
        {
            "type": "line",
            "value": "Annakutána végy két ónix-követ, és mesd fel azokra az Izráel fiainak neveit."
        },
        {
            "type": "line",
            "value": "Hatnak nevét az egyik kőre, a másik hatnak nevét pedig a másik kőre, az ő születésök szerint."
        },
        {
            "type": "line",
            "value": "Kőmetsző munkával, amint a pecsétet metszik, úgy metszesd e két követ az Izráel fiainak neveire; köröskörűl arany boglárokba csináld azokat."
        },
        {
            "type": "line",
            "value": "És tedd e két követ az efód vállkötőire, az Izráel fiaira való emlékeztetés kövei gyanánt, hogy emlékeztetőül hordozza Áron azoknak neveit az ő két vállán az Úr előtt."
        },
        {
            "type": "line",
            "value": "Csinálj annakokáért arany boglárokat,"
        },
        {
            "type": "line",
            "value": "És két láncot tiszta aranyból; fonatékosan csináld azokat; sodrott mívűek legyenek, és tedd rá a sodrott láncokat a boglárokra."
        },
        {
            "type": "line",
            "value": "Azután csináld meg az ítéletnek hósenét mestermunkával; úgy csináld mint az efódot csináltad: aranyból, kék, és bíborpiros, és karmazsinszínű, és sodrott lenből csináld azt."
        },
        {
            "type": "line",
            "value": "Négyszögű legyen, kétrétű, egy arasznyi hosszú és egy arasznyi széles."
        },
        {
            "type": "line",
            "value": "És foglalj abba befoglalni való köveket; négy sor követ, ilyen sorban: szárdiusz, topáz és smaragd; ez az első sor."
        },
        {
            "type": "line",
            "value": "A második sor pedig: karbunkulus, zafir és gyémánt."
        },
        {
            "type": "line",
            "value": "A harmadik sor: jácint, agát és amethiszt."
        },
        {
            "type": "line",
            "value": "A negyedik sor: krizolith, ónix és jáspis; arany boglárokba legyenek foglalva."
        },
        {
            "type": "line",
            "value": "A kövek tehát az Izráel fiainak nevei szerint legyenek, tizenkettő legyen az ő nevök szerint; mint a pecsét, úgy legyen metszve, mindenik a reá való névvel, a tizenkét nemzetség szerint."
        },
        {
            "type": "line",
            "value": "A hósenre pedig csinálj fonatékos láncokat, sodrott mívűeket, tiszta aranyból."
        },
        {
            "type": "line",
            "value": "És csinálj a hósenre két arany karikát, és tedd a két karikát a hósen két szegletére."
        },
        {
            "type": "line",
            "value": "És a két arany fonatékot fűzd a hósen két szegletén levő karikákba."
        },
        {
            "type": "line",
            "value": "A két fonatéknak két végét pedig foglald a két boglárhoz, és tűzd az efódnak vállkötőihez, annak előrészére."
        },
        {
            "type": "line",
            "value": "Csinálj még két arany karikát, és tedd azokat a hósen két szegletére, azon a szélén, amely befelé van az efód felől."
        },
        {
            "type": "line",
            "value": "És csinálj még két arany karikát, és tedd azokat az efód két vállkötőjére alól, annak előrésze felől egybefoglalásához közel, az efód öve felett."
        },
        {
            "type": "line",
            "value": "És csatolják a hósent az ő karikáinál fogva az efód karikáihoz, kék zsinórral, hogy az efód öve felett legyen, és el ne váljék a hósen az efódtól."
        },
        {
            "type": "line",
            "value": "És viselje Áron az Izráel fiainak neveit az ítélet hósenén, az ő szíve felett, amikor bemegy a szenthelyre, emlékeztetőűl az Úr előtt szüntelen."
        },
        {
            "type": "line",
            "value": "Azután tedd az ítéletnek hósenébe az Urimot és Thummimot, hogy legyenek azok az Áron szíve felett, amikor bemegy az Úr eleibe, és hordozza Áron az Izráel fiainak ítéletét az ő szívén az Úr színe előtt szüntelen."
        },
        {
            "type": "line",
            "value": "És csináld az efód palástját egészen kék lenből."
        },
        {
            "type": "line",
            "value": "Közepén legyen nyílás a fejének; a nyílásnak szegése legyen köröskörűl, takácsmunka, olyan legyen mint a páncél nyílása, hogy el ne szakadjon."
        },
        {
            "type": "line",
            "value": "És ennek alsó peremére csinálj gránátalmákat, kék, és bíborpiros, és karmazsinszínű lenből, a peremére köröskörűl, és ezek közé arany csengettyűket is köröskörűl."
        },
        {
            "type": "line",
            "value": "Arany csengettyű, meg gránátalma, arany csengettyű, meg gránátalma legyen a palást peremén köröskörül."
        },
        {
            "type": "line",
            "value": "És legyen az Áronon, amikor szolgál, hogy hallassék annak csengése, amikor bemegy a szenthelybe az Úr eleibe, és mikor kijön, hogy meg ne haljon."
        },
        {
            "type": "line",
            "value": "Csinálj egy lapot is tiszta aranyból, és mesd ki arra, mint a pecsétet metszik: Szentség az Úrnak."
        },
        {
            "type": "line",
            "value": "És kösd azt kék zsinórra, hogy legyen az a süvegen; a süvegnek előrészén legyen az."
        },
        {
            "type": "line",
            "value": "És legyen az az Áronnak homlokán, hogy Áron viselje a szent áldozatok körűl elkövetett vétket, amelyeket az Izráel fiai mindenféle szent adományaikban szentelnek. Legyen azért szüntelen a homlokán, hogy kedvesekké tegye őket az Úr előtt."
        },
        {
            "type": "line",
            "value": "A lenköntöst pedig kockásan készítsd, és a süveget lenből csináld, az övet meg hímző munkával készítsd."
        },
        {
            "type": "line",
            "value": "Az Áron fiainak is csinálj köntösöket, és csinálj nékik öveket is, meg süvegeket is csinálj nékik, dicsőségökre és ékességökre."
        },
        {
            "type": "line",
            "value": "És öltöztesd fel azokba Áront a te atyádfiát, és az ő fiait vele együtt, és kend fel őket, iktasd be őket tisztjökbe, és szenteld fel őket, hogy papjaimmá legyenek."
        },
        {
            "type": "line",
            "value": "Csinálj nékik lábravalókat is gyolcsból, hogy befödjék azoknak mezítelen testét, és az ágyéktól a tomporig érjenek."
        },
        {
            "type": "line",
            "value": "És legyenek azok Áronon és az ő fiain, amikor bemennek a gyülekezet sátorába, vagy amikor az oltárhoz járulnak, a szenthelyen való szolgálattételre, hogy bűnt ne vigyenek oda és meg ne haljanak. Örökkévaló rendtartás ez Áronnak és az ő magvának ő utána."
        }
    ]
}

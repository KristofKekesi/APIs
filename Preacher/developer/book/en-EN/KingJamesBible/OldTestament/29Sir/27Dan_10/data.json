{
   "meta": {
   "type": "text",
   "name": "10. Fejezet"
   },
   "data": [
        {
            "type": "line",
            "value": "Círusnak, Persia királyának harmadik esztendejében egy ige jelenteték Dánielnek, aki Baltazárnak nevezteték; igaz az ige és nagy bajról való; és figyele az igére és megérté a látomást."
        },
        {
            "type": "line",
            "value": "Azokon a napokon én, Dániel, bánkódtam három egész hétig."
        },
        {
            "type": "line",
            "value": "Kívánatos étket nem ettem, hús és bor nem ment az én számba, és soha sem kentem meg magamat, míg el nem telék az egész három hét."
        },
        {
            "type": "line",
            "value": "És az első hónapnak huszonnegyedik napján, ímé én a nagy folyóvíznek, azaz a Hiddekelnek partján valék."
        },
        {
            "type": "line",
            "value": "És felemelém szemeimet, és látám, és ímé: egy férfiú, gyolcsba öltözve, és dereka ufázi aranynyal övezve."
        },
        {
            "type": "line",
            "value": "És teste olyan mint a társiskő, és orcája olyan mint a villám, és szemei olyanok mint az égő szövétnekek, karjai és lábatája mint az izzó ércnek színe, és az ő beszédének szava olyan, mint a sokaság zúgása."
        },
        {
            "type": "line",
            "value": "És egyedül én, Dániel láttam e látomást, a férfiak pedig, akik velem valának, nem látták a látomást; hanem nagy rettenés szálla reájok, és elfutának, hogy elrejtőzzenek."
        },
        {
            "type": "line",
            "value": "És én egyedül hagyattam, és látám ezt a nagy látomást, és semmi erő sem marada bennem, és orcám eltorzula, és oda lőn minden erőm."
        },
        {
            "type": "line",
            "value": "És hallám az ő beszédének szavát; és mikor hallám az ő beszédének szavát, én ájultan orcámra esém, és pedig orcámmal a földre."
        },
        {
            "type": "line",
            "value": "És ímé, egy kéz illete engem, és felsegített térdeimre és tenyereimre;"
        },
        {
            "type": "line",
            "value": "És monda nékem: Dániel, kedves férfiú! Értsd meg a beszédeket, amelyeket én szólok néked, és állj helyedre, mert most te hozzád küldettem! És mikor e szót szólá velem, felállék reszketve."
        },
        {
            "type": "line",
            "value": "És monda nékem: Ne félj Dániel: mert az első naptól fogva, hogy szívedet adtad megértésre és sanyargatásra a te Istened előtt, meghallgattattak a te beszédid, és én a te beszédeid miatt jöttem."
        },
        {
            "type": "line",
            "value": "De Persiának fejedelme ellenem állott huszonegy napig, és ímé Mihály, egyike az előkelő fejedelmeknek, eljöve segítségemre, és én ott maradék a persa királyoknál;"
        },
        {
            "type": "line",
            "value": "Jöttem pedig, hogy tudtodra adjam, ami a te népedre az utolsó időkben következik: mert a látomás azokra a napokra szól."
        },
        {
            "type": "line",
            "value": "És mikor ilyen szavakkal szóla velem, orcámmal a földre esém és megnémulék."
        },
        {
            "type": "line",
            "value": "És ímé, olyan valaki, mint egy ember-fia, megilleté ajkaimat és megnyitám a számat és szólék és mondám annak, aki előttem álla: Uram, a látomás miatt reám fordulának az én fájdalmaim, annyira, hogy semmi erőm nincsen."
        },
        {
            "type": "line",
            "value": "És mi módon szólhat ezzel az én Urammal ennek az én Uramnak szolgája? Hiszen bennem attól fogva nem álla meg az erő, és lélekzet sem marada bennem."
        },
        {
            "type": "line",
            "value": "És ismét illete engem az emberhez hasonló, és megerősíte engem."
        },
        {
            "type": "line",
            "value": "És monda: Ne félj, te kedves férfiú; békesség néked, légy erős és bizony erős! És mikor szóla velem, megerősödém, és mondék: Szóljon az én Uram, mert megerősítél engemet."
        },
        {
            "type": "line",
            "value": "És monda: Tudod-é, miért jöttem hozzád? És most visszatérek, hogy küzdjek a persa fejedelem ellen; és ha én kimegyek, ímé Görögország fejedelme jő elő!"
        },
        {
            "type": "line",
            "value": "De megjelentem néked, ami fel van jegyezve az igazság írásában; és senki sincsen, aki én velem tartana ezek ellenében, hanem csak Mihály a ti fejedelmetek."
        }
    ]
}

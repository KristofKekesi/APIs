{
   "meta": {
   "type": "text",
   "name": "9. Fejezet"
   },
   "data": [
        {
            "type": "line",
            "value": "Az éneklőmesternek a múthlabbén szerint; Dávid zsoltára."
        },
        {
            "type": "line",
            "value": "Dicsérlek Uram teljes szívemmel, hirdetem minden csudatételedet."
        },
        {
            "type": "line",
            "value": "Örülök és örvendezek tebenned, zengedezem, oh Magasságos, a te nevedet;"
        },
        {
            "type": "line",
            "value": "Hogy az én ellenségeim meghátráltak, elbuktak és elvesztek a te orcád előtt;"
        },
        {
            "type": "line",
            "value": "Hogy véghezvitted ítéletemet és ügyemet: az ítélő-székben ültél, mint igaz bíró."
        },
        {
            "type": "line",
            "value": "Megdorgáltad a pogányokat, elvesztetted a gonoszt: nevöket mindörökre kitörölted."
        },
        {
            "type": "line",
            "value": "Az ellenség megszünt, elpusztult örökre; és a városoknak, amiket feldúltál még az emlékezetök is elveszett."
        },
        {
            "type": "line",
            "value": "Az Úr pedig örökké trónol, ítéletre készítette el az ő székét."
        },
        {
            "type": "line",
            "value": "És ő megítéli a világot igazsággal, törvényt tesz a népeknek méltányosan."
        },
        {
            "type": "line",
            "value": "És lesz az Úr nyomorultak kővára, kővár a szükség idején."
        },
        {
            "type": "line",
            "value": "Azért te benned bíznak, akik ismerik a te nevedet; mert nem hagytad el, Uram, akik keresnek téged."
        },
        {
            "type": "line",
            "value": "Zengjetek az Úrnak, aki Sionban lakik; hirdessétek a népek között az ő cselekedeteit."
        },
        {
            "type": "line",
            "value": "Mert számon kéri a kiontott vért, megemlékezik rólok, nem feledkezik el a szegények kiáltásáról."
        },
        {
            "type": "line",
            "value": "Könyörülj rajtam, Uram! lásd meg az én nyomorúságomat, amely gyűlölőim miatt van, aki felemelsz engem a halál kapuiból;"
        },
        {
            "type": "line",
            "value": "Hogy hirdessem minden dicséretedet Sion leányának kapuiban; hadd örvendjek a te szabadításodban."
        },
        {
            "type": "line",
            "value": "Besülyedtek a pogányok a verembe, amelyet ástak; a hálóban, amelyet elrejtettek, megakadt a lábok."
        },
        {
            "type": "line",
            "value": "Megismertetett az Úr, ítéletet hozott; a gonoszt annak kezemunkájával ejtette el. Higgajon. Szela."
        },
        {
            "type": "line",
            "value": "Seolba jutnak a gonoszok, oda minden nép, amely elfeledkezik Istenről."
        },
        {
            "type": "line",
            "value": "Mert a szegény nem lesz végképpen elfelejtve, a nyomorultak reménye sem vész el örökre."
        },
        {
            "type": "line",
            "value": "Kelj fel Uram, ne hatalmasodjék el a halandó; ítéltessenek meg a pogányok te előtted!"
        },
        {
            "type": "line",
            "value": "Rettentsd meg, Uram, őket; tudják meg a pogányok, hogy halandók ők! Szela."
        }
    ]
}

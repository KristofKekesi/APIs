{
   "meta": {
   "type": "text",
   "name": "89. Fejezet"
   },
   "data": [
        {
            "type": "line",
            "value": "Az Ezrahita Ethán tanítása."
        },
        {
            "type": "line",
            "value": "Az Úrnak kegyelmességét hadd énekeljem örökké! Nemzetségről nemzetségre hirdetem a te hűséges voltodat az én számmal!"
        },
        {
            "type": "line",
            "value": "Mert azt mondom: Örökké megáll a te kegyelmességed, és megerősíted a te hűséges voltodat az egekben, mondván:"
        },
        {
            "type": "line",
            "value": "Szövetséget kötöttem az én választottammal, megesküdtem Dávidnak, az én szolgámnak:"
        },
        {
            "type": "line",
            "value": "Mindörökké megerősítem a te magodat, és nemzetségről nemzetségre megépítem a te királyi székedet. Szela."
        },
        {
            "type": "line",
            "value": "És az egek dicsérik a te csodadolgodat Uram; a te hűséges voltodat is a szentek gyülekezetében."
        },
        {
            "type": "line",
            "value": "Mert a felhőkben kicsoda hasonlatos az Úrhoz, s ki olyan, mint az Úr, az istenek fiai között?"
        },
        {
            "type": "line",
            "value": "Igen rettenetes Isten ő a szentek gyűlésében, és félelmetes mindazokra, akik körülte vannak."
        },
        {
            "type": "line",
            "value": "Uram, Seregeknek Istene! Kicsoda olyan erős, mint te vagy Uram? És a te hűséges voltod körülvesz téged."
        },
        {
            "type": "line",
            "value": "Te uralkodol a tengernek kevélységén; mikor az ő habjai felemelkednek, te csendesíted le azokat."
        },
        {
            "type": "line",
            "value": "Te rontád meg Égyiptomot mintegy átdöföttet; erős karoddal elszélesztetted ellenségeidet."
        },
        {
            "type": "line",
            "value": "Tieid az egek, a föld is a tied: e világot minden benne valóval te fundáltad."
        },
        {
            "type": "line",
            "value": "Az északot és a délt te teremtetted, a Thábor és a Hermon a te nevednek örvendeznek."
        },
        {
            "type": "line",
            "value": "A te karod hatalommal teljes, a te kezed erős, a te jobbod méltóságos."
        },
        {
            "type": "line",
            "value": "Igazság és jogosság a te királyi székednek alapja; kegyelem és hűség jár a te orcád előtt."
        },
        {
            "type": "line",
            "value": "Boldog nép az, amely megérti a kürt szavát; a te orcádnak világosságánál jár ez, oh Uram!"
        },
        {
            "type": "line",
            "value": "A te nevedben örvendeznek egész nap; és a te igazságodban felmagasztaltatnak."
        },
        {
            "type": "line",
            "value": "Mert az ő erejöknek ékessége te vagy; a te jóakaratoddal emeled fel a mi szarvunkat is."
        },
        {
            "type": "line",
            "value": "Mert az Úr a mi paizsunk, és Izráelnek Szentje a mi királyunk."
        },
        {
            "type": "line",
            "value": "Akkor látásban szóltál a te kegyeltednek, és mondád: Segítséget adtam a vitéznek, felmagasztaltam a népből választottat;"
        },
        {
            "type": "line",
            "value": "Megtaláltam Dávidot, az én szolgámat; szent olajommal kentem fel őt,"
        },
        {
            "type": "line",
            "value": "Akivel állandóan vele lesz az én kezem, sőt az én karom erősíti meg őt."
        },
        {
            "type": "line",
            "value": "Nem nyomhatja őt el az ellenség, és a gonosz ember sem nyomorgatja meg őt;"
        },
        {
            "type": "line",
            "value": "Mert ő előtte rontom meg az ő szorongatóit, és verem meg az ő gyűlölőit."
        },
        {
            "type": "line",
            "value": "És vele lesz az én hűségem és kegyelmem, és az én nevemmel magasztaltatik fel az ő szarva."
        },
        {
            "type": "line",
            "value": "És rávetem az ő kezét a tengerre, és az ő jobbját a folyóvizekre."
        },
        {
            "type": "line",
            "value": "Ő így szólít engem: Atyám vagy te; én Istenem és szabadításom kősziklája!"
        },
        {
            "type": "line",
            "value": "Én meg elsőszülöttemmé teszem őt és felebbvalóvá a föld királyainál."
        },
        {
            "type": "line",
            "value": "Örökké megtartom néki az én kegyelmemet, és az én szövetségem bizonyos marad ő vele."
        },
        {
            "type": "line",
            "value": "És az ő magvát örökkévalóvá teszem, és az ő királyi székét, mint az egeknek napjait."
        },
        {
            "type": "line",
            "value": "Ha az ő fiai elhagyják az én törvényemet, és nem járnak az én végzéseim szerint;"
        },
        {
            "type": "line",
            "value": "Ha az én rendeléseimet megtörik, és meg nem tartják az én parancsolatimat:"
        },
        {
            "type": "line",
            "value": "Akkor vesszővel látogatom meg az ő bűnöket, és vereségekkel az ő álnokságukat;"
        },
        {
            "type": "line",
            "value": "De az én kegyelmemet nem vonom meg tőle, és az én hűséges voltomban nem hazudom."
        },
        {
            "type": "line",
            "value": "Nem töröm meg az én szövetségemet, és ami kijött az én számból, el nem változtatom."
        },
        {
            "type": "line",
            "value": "Megesküdtem egyszer az én szentségemre: vajjon megcsalhatnám-é Dávidot?"
        },
        {
            "type": "line",
            "value": "Az ő magva örökké megmarad, és az ő királyi széke olyan előttem, mint a nap."
        },
        {
            "type": "line",
            "value": "Megáll örökké, mint a hold, és bizonyos, mint a felhőben lévő bizonyság. Szela."
        },
        {
            "type": "line",
            "value": "De te mégis elvetetted és megútáltad őt, és megharagudtál a te felkentedre."
        },
        {
            "type": "line",
            "value": "Felbontottad a te szolgáddal kötött szövetséget, földre tiportad az ő koronáját."
        },
        {
            "type": "line",
            "value": "Lerontottad az ő kőfalait mind; romokká tetted erősségeit."
        },
        {
            "type": "line",
            "value": "Zsákmányolták őt mind az úton járók; gyalázattá lőn az ő szomszédai előtt."
        },
        {
            "type": "line",
            "value": "Felmagasztaltad az ő szorongatóinak jobbját, és megvidámítottad minden ellenségét."
        },
        {
            "type": "line",
            "value": "Még fegyverének élét is elvetted, és nem segítetted őt a harcban."
        },
        {
            "type": "line",
            "value": "Eltörlötted az ő fényességét, és az ő királyi székét a földre vetetted."
        },
        {
            "type": "line",
            "value": "Az ő ifjúságának napjait megrövidítetted, gyalázatot borítottál reá. Szela."
        },
        {
            "type": "line",
            "value": "Meddig rejtegeted még magad, oh Uram, szüntelen, és ég a te haragod, mint a tűz?"
        },
        {
            "type": "line",
            "value": "Emlékezzél meg rólam: mily rövid az élet! Mily semmire teremtetted te mind az embernek fiait!"
        },
        {
            "type": "line",
            "value": "Kicsoda oly erős, hogy éljen és ne lásson halált s megszabadítsa magát a Seolnak kezéből? Szela."
        },
        {
            "type": "line",
            "value": "Hol van a te előbbi kegyelmességed, Uram? Megesküdtél Dávidnak a te hűséges voltodra!"
        },
        {
            "type": "line",
            "value": "Emlékezzél meg Uram a te szolgáidnak gyalázatjokról! hogy sok népnek gyalázatját hordozom keblemben,"
        },
        {
            "type": "line",
            "value": "Amelyekkel gyaláztak a te ellenségeid Uram, amelyekkel gyalázták a te felkentednek lépéseit."
        },
        {
            "type": "line",
            "value": "Áldott legyen az Úr mindörökké! Ámen és Ámen."
        }
    ]
}

{
   "meta": {
   "type": "text",
   "name": "22. Fejezet"
   },
   "data": [
        {
            "type": "line",
            "value": "Az éneklőmesternek az ajjelethassakhar szerint; Dávid zsoltára."
        },
        {
            "type": "line",
            "value": "Én Istenem, én Istenem, miért hagytál el engemet? Távol van megtartásomtól jajgatásomnak szava."
        },
        {
            "type": "line",
            "value": "Én Istenem, kiáltok nappal, de nem hallgatsz meg; éjjel is és nincs nyugodalmam."
        },
        {
            "type": "line",
            "value": "Pedig te szent vagy, aki Izráel dícséretei között lakozol."
        },
        {
            "type": "line",
            "value": "Benned bíztak atyáink; bíztak és te megszabadítottad őket."
        },
        {
            "type": "line",
            "value": "Hozzád kiáltottak és megmenekültek; benned bíztak és nem szégyenültek meg."
        },
        {
            "type": "line",
            "value": "De én féreg vagyok s nem férfiú; embereknek csúfja és a nép útálata."
        },
        {
            "type": "line",
            "value": "Akik engem látnak, mind csúfolkodnak rajtam, félrehúzzák ajkaikat és hajtogatják fejöket:"
        },
        {
            "type": "line",
            "value": "Az Úrra bízta magát, mentse meg őt; szabadítsa meg őt, hiszen gyönyörködött benne!"
        },
        {
            "type": "line",
            "value": "Mert te hoztál ki engem az anyám méhéből, és biztattál engem anyámnak emlőin."
        },
        {
            "type": "line",
            "value": "Születésem óta a te gondod voltam; anyám méhétől fogva te voltál Istenem."
        },
        {
            "type": "line",
            "value": "Ne légy messze tőlem, mert közel a nyomorúság, és nincs, aki segítsen."
        },
        {
            "type": "line",
            "value": "Tulkok sokasága kerített be engem, körülfogtak engem Básán bikái."
        },
        {
            "type": "line",
            "value": "Feltátották rám szájokat, mint a ragadozó és ordító oroszlán."
        },
        {
            "type": "line",
            "value": "Mint a víz, úgy kiöntettem; csontjaim mind széthullottak; szívem olyan lett, mint a viasz, megolvadt belső részeim között."
        },
        {
            "type": "line",
            "value": "Erőm kiszáradt, mint cserép, nyelvem ínyemhez tapadt, és a halál porába fektetsz engemet."
        },
        {
            "type": "line",
            "value": "Mert ebek vettek körül engem, a gonoszok serege körülfogott; átlyukasztották kezeimet és lábaimat."
        },
        {
            "type": "line",
            "value": "Megszámlálhatnám minden csontomat, ők pedig csak néznek s bámulnak rám."
        },
        {
            "type": "line",
            "value": "Megosztoznak ruháimon, és köntösömre sorsot vetnek."
        },
        {
            "type": "line",
            "value": "De te, Uram, ne légy messze tőlem; én erősségem, siess segítségemre."
        },
        {
            "type": "line",
            "value": "Szabadítsd meg lelkemet a kardtól, s az én egyetlenemet a kutyák körmeiből."
        },
        {
            "type": "line",
            "value": "Ments meg engem az oroszlán torkából, és a bivalyok szarvai közül hallgass meg engem."
        },
        {
            "type": "line",
            "value": "Hadd hirdessem nevedet atyámfiainak, és dicsérjelek téged a gyülekezetben."
        },
        {
            "type": "line",
            "value": "Ti, akik félitek az Urat, dicsérjétek őt! Jákób minden ivadékai dicsőítsétek őt, és féljétek őt Izráel minden magzata!"
        },
        {
            "type": "line",
            "value": "Mert nem veti meg és nem útálja meg a szegény nyomorúságát; és nem rejti el az ő orcáját előle, és mikor kiált hozzá, meghallgatja."
        },
        {
            "type": "line",
            "value": "Felőled lesz dicséretem a nagy gyülekezetben. Az én fogadásaimat megadom azok előtt, akik félik őt."
        },
        {
            "type": "line",
            "value": "Esznek a nyomorultak és megelégesznek, dicsérik az Urat, akik őt keresik. Éljen szívetek örökké!"
        },
        {
            "type": "line",
            "value": "Megemlékeznek és megtérnek az Úrhoz a föld minden határai, és leborul előtted a pogányok minden nemzetsége."
        },
        {
            "type": "line",
            "value": "Mert az Úré a királyi hatalom, uralkodik a pogányokon is."
        },
        {
            "type": "line",
            "value": "Esznek és leborulnak a föld gazdagai mind; ő előtte hajtanak térdet, akik a porba hullanak, és aki életben nem tarthatja lelkét."
        },
        {
            "type": "line",
            "value": "Őt szolgálják a fiak, az Úrról beszélnek az utódoknak."
        },
        {
            "type": "line",
            "value": "Eljőnek s hirdetik az ő igazságát az ő utánok való népnek, hogy ezt cselekedte!"
        }
    ]
}

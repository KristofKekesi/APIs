{
   "meta": {
   "type": "text",
   "name": "18. Fejezet"
   },
   "data": [
        {
            "type": "line",
            "value": "És meghallá Jethró, Midián papja, Mózes ipa, mindazt amit Isten Mózessel és Izráellel az ő népével cselekedett vala, hogy kihozta az Úr Izráelt Égyiptomból."
        },
        {
            "type": "line",
            "value": "És felvevé Jethró, a Mózes ipa Cipporát, a Mózes feleségét - miután haza bocsátotta őt -"
        },
        {
            "type": "line",
            "value": "És az ő két fiát is, akik közül az egyiknek neve Gersom, mert azt mondotta vala: Bujdosó valék az idegen földön;"
        },
        {
            "type": "line",
            "value": "A másiknak neve pedig Eliézer; mert: Az én atyám Istene segítségül volt nékem és megszabadított engem a Faraó fegyverétől."
        },
        {
            "type": "line",
            "value": "Eljuta tehát Jethró, a Mózes ipa, az ő fiaival és feleségével Mózeshez a pusztába, ahol ő táborozott vala az Isten hegye mellett."
        },
        {
            "type": "line",
            "value": "És megizené Mózesnek: Én Jethró a te ipad megyek te hozzád a te feleségeddel és az ő két fia is ő vele."
        },
        {
            "type": "line",
            "value": "Kiméne azért Mózes az ő ipa eleibe és meghajtá magát és megcsókolá őt; és megkérdék egymást állapotuk felől és bemenének a sátorba."
        },
        {
            "type": "line",
            "value": "És elbeszélé Mózes az ő ipának mind azt, amit az Úr a Faraóval és az Égyiptombeliekkel cselekedett vala Izráelért; mindazt a sok bajt, amelyek útközben érték vala őket, és mimódon szabadította meg őket az Úr."
        },
        {
            "type": "line",
            "value": "És örvendeze Jethró mindazon a jón, amit az Úr az Izráellel cselekedett vala, hogy megszabadítá őt az Égyiptombeliek kezéből."
        },
        {
            "type": "line",
            "value": "És monda Jethró: Áldott legyen az Úr, aki megszabadított titeket az Égyiptombeliek kezéből és a Faraó kezéből; aki megszabadította a népet az Égyiptombeliek keze alól."
        },
        {
            "type": "line",
            "value": "Most tudom már, hogy nagyobb az Úr minden istennél; mert az lett vesztökre, amivel ellenök vétkeztek."
        },
        {
            "type": "line",
            "value": "És Jethró, a Mózes ipa égőáldozattal és véresáldozattal áldozék az Istennek; Áron pedig és Izráel minden vénei jövének, hogy kenyeret egyenek a Mózes ipával Isten előtt."
        },
        {
            "type": "line",
            "value": "És lőn másod napon, leűle Mózes törvényt tenni a népnek; a nép pedig áll vala Mózes előtt reggeltől estig."
        },
        {
            "type": "line",
            "value": "S amikor látja vala Mózes ipa mind azt, amit ő a néppel cselekedék, monda: Mi dolog az, amit te a néppel cselekszel; miért űlsz te egymagad, mind az egész nép pedig előtted áll reggeltől estig?"
        },
        {
            "type": "line",
            "value": "És monda Mózes az ő ipának: Mert a nép Isten akaratát tudakolni jön hozzám;"
        },
        {
            "type": "line",
            "value": "Ha ügyök-bajok van, én hozzám jőnek és törvényt teszek az ember között és felebarátja között és tudtára adom az Isten végezéseit és törvényeit."
        },
        {
            "type": "line",
            "value": "Mózes ipa pedig monda néki: Nem jó az, amit te cselekszel."
        },
        {
            "type": "line",
            "value": "Felettébb kifáradsz te is, ez a nép is, amely veled van; mert erőd felett való dolog ez, nem végezheted azt egymagad."
        },
        {
            "type": "line",
            "value": "Most azért hallgass az én szavamra, tanácsot adok néked és az Isten veled lesz. Te légy a népnek szószólója az Isten előtt, és te vidd az ügyeket Isten eleibe."
        },
        {
            "type": "line",
            "value": "És tanítsd őket a rendeletekre és törvényekre és add tudtokra az útat, amelyen járniok kell és a tenni valót, amelyet tenniök kell."
        },
        {
            "type": "line",
            "value": "És szemelj ki magad az egész nép közül derék, istenfélő férfiakat, igazságos férfiakat, akik gyűlölik a haszonlesést és tedd közöttük előljárókká, ezeredesekké, századosokká, ötvenedesekké és tizedesekké."
        },
        {
            "type": "line",
            "value": "Ezek tegyenek ítéletet a népnek minden időben, úgy hogy minden nagyobb ügyet te elődbe hozzanak, minden csekélyebb dologban pedig ők ítéljenek; így könnyítve lesz rajtad, ha azt veled együtt hordozzák."
        },
        {
            "type": "line",
            "value": "Ha ezt cselekszed és az Isten is parancsolja néked: megállhatsz és az egész nép is helyére jut békességben."
        },
        {
            "type": "line",
            "value": "És hallgata Mózes az ő ipa szavára és mindazt megtevé, amit mondott vala."
        },
        {
            "type": "line",
            "value": "És választa Mózes az egész Izráelből derék férfiakat és a nép fejeivé tevé őket, ezeredesekké, századosokká, ötvenedesekké, és tizedesekké."
        },
        {
            "type": "line",
            "value": "És ítélik vala a népet minden időben; a nehéz dolgokat Mózes elé viszik vala, minden kisebb dologban pedig ők ítélnek vala."
        },
        {
            "type": "line",
            "value": "És elbocsátá Mózes az ő ipát, és ez elméne hazájába."
        }
    ]
}

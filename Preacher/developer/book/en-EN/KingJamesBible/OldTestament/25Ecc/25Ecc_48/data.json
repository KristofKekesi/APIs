{
   "meta": {
   "type": "text",
   "name": "48. Fejezet"
   },
   "data": [
        {
            "type": "line",
            "value": "Halljátok ezt Jákób háza, akik Izráel nevéről neveztettek, és Júda forrásából származának, akik az Úr nevére esküsznek, és Izráel Istenét emlegetik; de nem híven és nem igazán."
        },
        {
            "type": "line",
            "value": "Mert a szent várostól nevezik magokat, és Izráel Istenéhez támaszkodnak, akinek neve seregeknek Ura!"
        },
        {
            "type": "line",
            "value": "Mik eddig történtek, előre megjelentém, szám hirdeté és tudatá azokat, gyorsan véghez vivém, és bekövetkezének,"
        },
        {
            "type": "line",
            "value": "Mert tudtam, hogy te kemény vagy, és vasinakból van nyakad és homlokod érc:"
        },
        {
            "type": "line",
            "value": "Tehát előre megjelentém néked, mielőtt bekövetkezett, tudtodra adtam, hogy ezt ne mondd: Faragott képem mívelé ezeket, bálványom és öntött képem parancsolá ezeket."
        },
        {
            "type": "line",
            "value": "Hallottad volt, és most lásd mindezt; avagy ti nem tesztek-é erről bizonyságot? Mostantól fogva újakat tudatok veled: titkoltakat, amelyeket nem tudtál;"
        },
        {
            "type": "line",
            "value": "Mostan rendeltettek el és nem régen, és ezelőtt nem hallottál felőlök, hogy ezt ne mondd: Ímé, tudtam én azokat."
        },
        {
            "type": "line",
            "value": "Nem is hallottad, nem is tudtad, füled sem vala nyitva régen, mivel tudtam, hogy nagyon hűtelen vagy, és pártütőnek hívatál anyád méhétől fogva."
        },
        {
            "type": "line",
            "value": "Nevemért elhalasztom haragomat, és dicséretemért fékezem magamat veled szemben, hogy ki ne vágjalak."
        },
        {
            "type": "line",
            "value": "Ímé, megtisztítottalak, de nem úgy, mint ezüstöt, megpróbáltalak a nyomor kemencéjében."
        },
        {
            "type": "line",
            "value": "Enmagamért, enmagamért cselekszem; mert hogyan szentségteleníttetnék meg nevem?! És dicsőségemet másnak nem adom."
        },
        {
            "type": "line",
            "value": "Hallgass rám Jákób és Izráel, én elhívottam, én vagyok az első és én az utolsó."
        },
        {
            "type": "line",
            "value": "Hiszen kezem veté e föld alapját, és jobbom terjeszté ki az egeket, ha én szólítom őket, mind itt állnak."
        },
        {
            "type": "line",
            "value": "Gyűljetek egybe mind, és halljátok meg: ki jelenté meg közülök ezeket? az, kit az Úr szeret, elvégzi akaratját Bábelen, és karja lészen a Káldeusokon."
        },
        {
            "type": "line",
            "value": "Én, én szóltam, és őt el is hívtam, elhoztam őt, és szerencsés lesz útja."
        },
        {
            "type": "line",
            "value": "Közelgjetek hozzám, halljátok ezt, nem szóltam eleitől fogva titkon! mióta ez történik, ott vagyok! És most az Úr Isten engem küldött, és az ő lelkét."
        },
        {
            "type": "line",
            "value": "Így szól az Úr, Megváltód, Izráelnek Szentje: Én vagyok az Úr, Istened, ki tanítlak hasznosra, és vezetlek oly úton, amelyen járnod kell."
        },
        {
            "type": "line",
            "value": "Vajha figyelmeztél volna parancsolataimra! olyan volna békességed, mint a folyóvíz, és igazságod, mint a tenger habjai;"
        },
        {
            "type": "line",
            "value": "És olyan volna magod, mint a tengernek fövénye, és méhednek gyümölcsei, mint annak kövecskéi; nem vágatnék ki és nem pusztulna el neve orcám elől."
        },
        {
            "type": "line",
            "value": "Menjetek ki Bábelből, fussatok el Káldeából ujjongásnak szavával! jelentsétek meg, tudassátok ezt, terjesszétek a föld végső határáig; mondjátok: Megváltotta az Úr szolgáját, Jákóbot."
        },
        {
            "type": "line",
            "value": "Nem szomjaznak, bárha pusztaságon vezeti is őket: kősziklából vizet fakaszt nékik, és meghasítja a sziklát és víz ömöl belőle."
        },
        {
            "type": "line",
            "value": "Nincs békesség, így szól az Úr, az istenteleneknek!"
        }
    ]
}

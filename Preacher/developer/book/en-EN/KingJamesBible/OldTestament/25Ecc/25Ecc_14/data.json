{
   "meta": {
   "type": "text",
   "name": "14. Fejezet"
   },
   "data": [
        {
            "type": "line",
            "value": "Mert könyörül az Úr Jákóbon, és ismét elválasztja Izráelt, és megnyugotja őket földjükön; és a jövevény hozzájok adja magát, és a Jákób házához csatlakoznak;"
        },
        {
            "type": "line",
            "value": "És felveszik őket a népek, és elviszik őket lakhelyökre, és Izráel háza bírni fogja őket az Úr földén, szolgák és szolgálók gyanánt; és foglyaik lesznek foglyul vivőik, és uralkodnak nyomorgatóikon."
        },
        {
            "type": "line",
            "value": "És majd ama napon, amelyen nyugalmat ád néked az Úr fáradságodtól és nyomorúságodtól és ama kemény szolgálattól, amelylyel szolgálnod kellett,"
        },
        {
            "type": "line",
            "value": "E gúnydalt mondod Babilon királya felett, és szólsz: Miként lőn vége a nyomorgatónak, a szolgaság házának vége lőn!"
        },
        {
            "type": "line",
            "value": "Eltörte az Úr a gonoszok pálcáját, az uralkodóknak vesszejét."
        },
        {
            "type": "line",
            "value": "Aki népeket vert dühében szüntelen való veréssel, leigázott népségeket haraggal, kergettetik feltartózhatlanul."
        },
        {
            "type": "line",
            "value": "Nyugszik, csöndes az egész föld. Ujjongva énekelnek."
        },
        {
            "type": "line",
            "value": "Még a ciprusok is örvendenek rajtad: a Libánon cédrusai ezt mondják: Mióta te megdőltél, nem jő favágó ellenünk."
        },
        {
            "type": "line",
            "value": "Alant a sír megindul te miattad megérkezésedkor, miattad felriasztja árnyait, a föld minden hatalmasit, felkölti székeikről a népek minden királyait;"
        },
        {
            "type": "line",
            "value": "Mind megszólalnak, és ezt mondják néked: Erőtlenné lettél te is, miként mi; hozzánk hasonlatos levél!"
        },
        {
            "type": "line",
            "value": "Kevélységed és lantjaid zengése a sírba szállt; fekvő ágyad férgek, és takaró lepled pondrók!"
        },
        {
            "type": "line",
            "value": "Miként estél alá az égről fényes csillag, hajnal fia!? Levágattál a földre, aki népeken tapostál!"
        },
        {
            "type": "line",
            "value": "Holott te ezt mondád szívedben: Az égbe megyek fel, az Isten csillagai fölé helyezem ülőszékemet, és lakom a gyülekezet hegyén messze északon."
        },
        {
            "type": "line",
            "value": "Felibök hágok a magas felhőknek, és hasonló leszek a Magasságoshoz."
        },
        {
            "type": "line",
            "value": "Pedig a sírba szállsz alá, sírgödör mélységébe!"
        },
        {
            "type": "line",
            "value": "Akik látnak, rád tekintenek, és elgondolják: Ez-é a föld ama háborgatója, aki királyságokat rendített meg?"
        },
        {
            "type": "line",
            "value": "Aki a föld kerekségét pusztasággá tette, városait lerontá, és foglyait nem bocsátá haza!"
        },
        {
            "type": "line",
            "value": "A népeknek minden királyai dicsőségben nyugosznak, kiki az ő sírjában,"
        },
        {
            "type": "line",
            "value": "Te pedig messze vettetel sírodtól, mint valami hitvány gally, takarva megölettekkel, fegyverrel átverettekkel, sziklasírba leszállókkal, mint valami eltapodott holttest!"
        },
        {
            "type": "line",
            "value": "Nem egyesülsz velök a sírban, mert elpusztítád földedet, megölted népedet: nem él sokáig a gonoszok magva sem!"
        },
        {
            "type": "line",
            "value": "Készítsetek öldöklést az ő fiainak atyáik vétkéért, hogy fel ne keljenek, és örökségül bírják e földet, és városokkal töltsék be e földnek színét!"
        },
        {
            "type": "line",
            "value": "És felkelnek ő ellenök, szóla a seregeknek Ura, és kivágom Babilon nevét és maradékát, fiait és unokáit, szól az Úr;"
        },
        {
            "type": "line",
            "value": "És a sündisznónak örökségévé és álló vizek tavává teszem azt, és elsöpröm azt a pusztítás seprőjével, szól a seregeknek Ura."
        },
        {
            "type": "line",
            "value": "Megesküdött a seregeknek Ura, mondván: Úgy lészen, mint elgondolám, úgy megy véghez, mint elvégezém:"
        },
        {
            "type": "line",
            "value": "Megrontom Assiriát földemen, és megtapodom hegyeimen, és eltávozik róluk igája, és terhe válláról eltávozik."
        },
        {
            "type": "line",
            "value": "Ez az elvégezett tanács az egész föld felől, és ez ama felemelt kéz minden népek fölött."
        },
        {
            "type": "line",
            "value": "Mert a seregek Ura végezte, és ki teszi azt erőtelenné? Az ő keze fel van emelve; ki fordítja el azt?"
        },
        {
            "type": "line",
            "value": "Amely esztendőben meghalt Akház király, akkor lőn e jövendölés."
        },
        {
            "type": "line",
            "value": "Ne örvendj oly nagyon Filisztea, hogy eltört a téged verőnek vesszeje, mert a kígyó magvából baziliskus jő ki, amelytől szárnyas sárkány származik."
        },
        {
            "type": "line",
            "value": "És legelnek a szegényeknek elsőszülöttei, és a szűkölködők bátorsággal nyugosznak; és én kivesztem gyökeredet éhséggel, és maradékodat megölik."
        },
        {
            "type": "line",
            "value": "Jajgass kapu, kiálts város! remeg egész Filisztea, mivel füst jő észak felől; és nem marad el seregeiből egy sem!"
        },
        {
            "type": "line",
            "value": "És mit felelnek a népek követei? Azt, hogy az Úr veté meg a Sion alapját, és abban bíznak népe szegényei."
        }
    ]
}

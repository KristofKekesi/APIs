{
   "meta": {
   "type": "text",
   "name": "1. Fejezet"
   },
   "data": [
        {
            "type": "line",
            "value": "Ésaiásnak, Ámós fiának látása, melyet látott Júda és Jeruzsálem felől, Uzziásnak, Jóthámnak, Akháznak és Ezékiásnak, a Júda királyainak napjaiban."
        },
        {
            "type": "line",
            "value": "Halljátok egek, és vedd füleidbe föld! mert az Úr szól: Fiakat neveltem, s méltóságra emeltem, és ők elpártolának tőlem."
        },
        {
            "type": "line",
            "value": "Az ökör ismeri gazdáját, és a szamár az ő urának jászlát; Izráel nem ismeri, az én népem nem figyel reá!"
        },
        {
            "type": "line",
            "value": "Oh gonosz nemzetség, hamissággal megterheltetett nép, gonosz mag, nemtelen fiak! elhagyták az Urat, megútálták az Izráel Szentjét, és elfordultak tőle."
        },
        {
            "type": "line",
            "value": "Miért ostorozzalak tovább, holott a bűnt növelitek? Minden fej beteg, és minden szív erőtelen."
        },
        {
            "type": "line",
            "value": "Tetőtől talpig nincs e testben épség, csupa seb és dagadás és kelevény, amelyeket ki sem nyomtak, be sem kötöztek, olajjal sem lágyítottak."
        },
        {
            "type": "line",
            "value": "Országtok pusztaság, városaitokat tűz perzselé föl, földeteket szemetek láttára idegenek emésztik, és pusztaság az, mint ahol idegenek dúltak;"
        },
        {
            "type": "line",
            "value": "És úgy maradt a Sion leánya, mint kunyhó a szőlőben, mint kaliba az ugorkaföldön, mint megostromlott város."
        },
        {
            "type": "line",
            "value": "Ha a seregeknek Ura valami keveset meg nem hagyott volna bennünk, úgy jártunk volna mint Sodoma, és Gomorához volnánk hasonlók."
        },
        {
            "type": "line",
            "value": "Halljátok az Úrnak beszédét, Sodoma fejedelmei, és vedd füleidbe Istenünk tanítását, Gomora népe!"
        },
        {
            "type": "line",
            "value": "Mire való nékem véres áldozataitoknak sokasága? ezt mondja az Úr; megelégeltem a kosok egészen égőáldozatait és a hízlalt barmok kövérét; s a tulkok, bárányok és bakok vérében nem gyönyörködöm;"
        },
        {
            "type": "line",
            "value": "Ha eljöttök, hogy színem előtt megjelenjetek, ki kivánja azt tőletek, hogy pitvarimat tapossátok?"
        },
        {
            "type": "line",
            "value": "Ne hozzatok többé hazug ételáldozatot, a jó illattétel útálat előttem; újhold, szombat s ünnepre-felhívás: bűnt és ünneplést el nem szenvedhetek."
        },
        {
            "type": "line",
            "value": "Újholdaitokat és ünnepeiteket gyűlöli lelkem; terhemre vannak, elfáradtam viselni."
        },
        {
            "type": "line",
            "value": "És ha kiterjesztitek kezeiteket, elrejtem szemeimet előletek; sőt ha megsokasítjátok is az imádságot, én meg nem hallgatom: vérrel rakvák kezeitek."
        },
        {
            "type": "line",
            "value": "Mosódjatok, tisztuljatok meg, távoztassátok el szemeim elől cselekedeteitek gonoszságát, szünjetek meg gonoszt cselekedni;"
        },
        {
            "type": "line",
            "value": "Tanuljatok jót tenni; törekedjetek igazságra, vezessétek jóra az erőszakoskodót, pártoljátok az árvák és özvegyek ügyét."
        },
        {
            "type": "line",
            "value": "No jertek, törvénykezzünk, azt mondja az Úr! ha bűneitek skárlátpirosak, hófehérek lesznek, és ha vérszínűek, mint a karmazsin, olyanok lesznek, mint a gyapjú."
        },
        {
            "type": "line",
            "value": "Ha engedelemmel hallgatándotok, e föld javaival éltek;"
        },
        {
            "type": "line",
            "value": "És ha vonakodtok, sőt pártot üttök, fegyver emészt meg; mert az Úr szája szólt!"
        },
        {
            "type": "line",
            "value": "Mint lett paráznává a hív város! teljes vala jogossággal, igazság lakozott benne, és most gyilkosok!"
        },
        {
            "type": "line",
            "value": "Ezüstöd salakká lett, tiszta borod vízzel elegyítve:"
        },
        {
            "type": "line",
            "value": "Fejedelmid megátalkodottak és lopóknak társai; mind szereti az ajándékot és vesztegetést hajhász, árvát nem pártolnak, és az özvegy ügye nem kerül eléjök."
        },
        {
            "type": "line",
            "value": "Ezért azt mondja az Úr, a seregeknek Ura, Izráel erős Istene: Jaj! mert vígasztalást veszek háborgatóimon, és bosszút állok ellenségimen!"
        },
        {
            "type": "line",
            "value": "És kezemet ellened fordítom, és kiolvasztom mintegy lúggal salakodat, és eltávolítom minden ólmodat;"
        },
        {
            "type": "line",
            "value": "És adok néked oly birákat, mint régen, és oly tanácsosokat, mint kezdetben, s ekkor azt mondják te néked: ez igaz város, ez hív város."
        },
        {
            "type": "line",
            "value": "Sion jogosság által váltatik meg, és megtérői igazság által;"
        },
        {
            "type": "line",
            "value": "De elvesznek a bűnösök és gonoszok egyetemben, s megemésztetnek, akik az Urat elhagyták."
        },
        {
            "type": "line",
            "value": "Mert szégyen éri őket a cserfákért, amelyekben gyönyörködétek, és pirulni fogtok a kertek miatt, amelyeket kedveltek;"
        },
        {
            "type": "line",
            "value": "És hasonlatosok lesztek az elhullott levelű terpentinfához, és a víz nélkül való kerthez:"
        },
        {
            "type": "line",
            "value": "És csepüvé lesz az erős, és munkája szikrává: mindketten égni fognak, és oltójok nem lészen."
        }
    ]
}

{
   "meta": {
   "type": "text",
   "name": "47. Fejezet"
   },
   "data": [
        {
            "type": "line",
            "value": "Szállj le és ülj a porba, Babilon szűz leánya, ülj a földre királyi szék nélkül, te a Káldeusok leánya, mert nem hívnak többé téged gyöngének és elkényeztetettnek!"
        },
        {
            "type": "line",
            "value": "Vedd a malmot és őrölj lisztet, född fel fátyolodat, emeld föl a hosszú ruhát, född fel combodat és menj át a folyókon."
        },
        {
            "type": "line",
            "value": "Födöztessék föl meztelenséged és láttassék meg szemérmed; bosszút állok és embert nem kímélek!"
        },
        {
            "type": "line",
            "value": "Így szól a mi Megváltónk, seregeknek Ura az Ő neve, Izráel Szentje!"
        },
        {
            "type": "line",
            "value": "Ülj némán és menj a sötétre, te a Káldeusok leánya, mert nem hívnak többé téged országok úrnőjének!"
        },
        {
            "type": "line",
            "value": "Fölgerjedtem volt népem ellen; megfertőztettem örökségemet és kezedbe adtam azt: te nem cselekedtél velök irgalmasságot, az öregre nehéz igát vetettél!"
        },
        {
            "type": "line",
            "value": "És ezt mondád: Örökre úrnő leszek! úgy hogy ezekre nem is gondolál, és nem emlékeztél meg annak végéről."
        },
        {
            "type": "line",
            "value": "És most halld meg ezt, bujálkodó, aki bátorságban ülsz, aki ezt mondja szívében: Én vagyok és nincs senki több, nem ülök özvegységben, és a gyermektelenséget nem ismerem!"
        },
        {
            "type": "line",
            "value": "És mind e kettő eljő reád nagy hamar egy napon: gyermektelenség és özvegység, teljességökben jőnek el reád, noha gazdag vagy a varázslásban, és sok nagyon igéző szózatod."
        },
        {
            "type": "line",
            "value": "Gonoszságodban bíztál, és ezt mondád: Nem lát senki engem! Bölcseséged és tudományod csalt meg téged, és ezt mondád szívedben: Én vagyok és nincs senki több."
        },
        {
            "type": "line",
            "value": "Azért jő te reád a gonosz, amelynek keletkezését nem tudod, és romlás sújt le rád, amelyet meg nem engesztelhetsz, és hirtelen jő pusztulás reád, nem is tudod!"
        },
        {
            "type": "line",
            "value": "No állj elő hát igéző szózatiddal és varázslásodnak sokaságával, amelyekkel ifjúságodtól fogva vesződtél, talán segíthetsz valamit, talán visszariaszthatod a veszedelmet."
        },
        {
            "type": "line",
            "value": "Tanácsaid sokaságában megfáradtál; no álljanak elő és tartsanak meg az égnek vizsgálói, akik a csillagokat nézik, akik megjelentik az újholdak napján, hogy mi jövend reád."
        },
        {
            "type": "line",
            "value": "Ímé, olyanok lettek, mint a polyva, tűz emészté meg őket, nem mentik meg életöket a lángból, még szén sem marad belőlök melegülésre, sem körülülhető parázs!"
        },
        {
            "type": "line",
            "value": "Így járnak azok, akikkel vesződtél; és akik kereskedő társaid voltak ifjúságodtól fogva, futnak, kiki a maga útján; senki nem segít néked!"
        }
    ]
}

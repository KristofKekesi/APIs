{
   "meta": {
   "type": "text",
   "name": "44. Fejezet"
   },
   "data": [
        {
            "type": "line",
            "value": "És most hallgass Jákób, én szolgám, és Izráel, akit én elválasztottam."
        },
        {
            "type": "line",
            "value": "Így szól az Úr, teremtőd és alkotód anyád méhétől fogva, aki megsegít: Ne félj, én szolgám Jákób, és te igaz nép, akit elválasztottam!"
        },
        {
            "type": "line",
            "value": "Mert vizet öntök a szomjúhozóra, és folyóvizeket a szárazra; kiöntöm lelkemet a te magodra, és áldásomat a te csemetéidre."
        },
        {
            "type": "line",
            "value": "És nevekednek mint fű között, és mint a fűzfák vizek folyásinál."
        },
        {
            "type": "line",
            "value": "Ez azt mondja: én az Úré vagyok, amaz Jákób nevét emlegeti, és a másik önkezével írja: az Úré vagyok, és hízelegve Izráel nevét említi."
        },
        {
            "type": "line",
            "value": "Így szól az Úr, Izráelnek királya és megváltója, a seregeknek Ura: Én vagyok az első, én az utolsó, és rajtam kivül nincsen Isten."
        },
        {
            "type": "line",
            "value": "És ki hirdetett hozzám hasonlóan? jelentse meg és hozza azt elém, mióta e világ népét teremtém; és jelentsék meg a közeli és távoli jövőt."
        },
        {
            "type": "line",
            "value": "Ne féljetek és ne rettegjetek! Hát nem mondtam-é meg és nem jelentém előre? Ti vagytok tanuim! Hát van-é rajtam kivül Isten? Nincs kőszál, nem tudok!"
        },
        {
            "type": "line",
            "value": "A bálványok csinálói mind hiábavalók, és kedvenceik mit sem használnak, és tanuik nem látnak és nem tudnak, hogy megszégyenüljenek."
        },
        {
            "type": "line",
            "value": "Ki alkotott istent, és bálványt ki öntött? amely semmit sem használ!"
        },
        {
            "type": "line",
            "value": "Ímé, minden barátaik megszégyenülnek, és a mesterek magok is emberek; gyűljenek össze mind és álljanak elő; féljenek, szégyenüljenek meg együtt!"
        },
        {
            "type": "line",
            "value": "A kovács fejszét készít, és munkálkodik a szénnél, és alakítja azt pőrölylyel, és munkálja azt erős karjával, és megéhezik és ereje nincsen, és vizet sem iszik és elfárad."
        },
        {
            "type": "line",
            "value": "Az ács mérőzsinórt von, és lefesti azt íróvesszővel, és meggyalulja azt, a cirkalommal alakítja, és csinálja azt férfiú formájára, ember ékességére, hogy házában lakjék."
        },
        {
            "type": "line",
            "value": "Cédrusfát vág magának, tölgy- és cserfát hoz, és válogat az erdő fáiban, fenyőt plántál, amelyet az eső fölnevel."
        },
        {
            "type": "line",
            "value": "Azokból az ember tüzet gerjeszt, vesz belőlök és melegszik, meggyújtja és kenyeret süt; sőt istent is csinál abból és imádja, bálványt készít és előtte leborul;"
        },
        {
            "type": "line",
            "value": "Felét tűzben megégeti, felénél húst eszik: pecsenyét süt és megelégszik, és aztán melengeti magát és szól: Bezzeg melegem van, tűznél valék!"
        },
        {
            "type": "line",
            "value": "Maradékából istent készít, bálványát; leborulva imádja azt és könyörög hozzá, és így szól: Szabadíts meg, mert te vagy istenem!"
        },
        {
            "type": "line",
            "value": "Nem tudnak és nem értenek, mert bekenvék szemeik és nem látnak, és szívök nem eszmél."
        },
        {
            "type": "line",
            "value": "És nem veszi eszébe, nincs ismerete és értelme, hogy mondaná: Felét tűzben megégetém és kenyeret sütöttem annak szenénél, sütöttem húst és megettem; és maradékából útálatosságot csináljak-é, és leboruljak a fa-galy előtt?"
        },
        {
            "type": "line",
            "value": "Ki hamuban gyönyörködik, megcsalt szíve vezette félre azt, hogy meg ne szabadítsa lelkét és ezt mondja: Hát nem hazugság van-é jobbkezemben?"
        },
        {
            "type": "line",
            "value": "Oh emlékezzél meg Jákób ezekről és Izráel, mert az én szolgám vagy te, én alkottalak téged, én szolgám vagy, Izráel! nem feledlek el."
        },
        {
            "type": "line",
            "value": "Eltöröltem álnokságaidat, mint felleget, és mint felhőt bűneidet; térj én hozzám, mert megváltottalak."
        },
        {
            "type": "line",
            "value": "Örüljetek egek, mert az Úr végbe vitte, kiáltsatok földnek mélységei, ujjongva énekeljetek hegyek, erdő és benne minden fa; mert megváltá az Úr Jákóbot, és Izráelben megdicsőíti magát."
        },
        {
            "type": "line",
            "value": "Így szól az Úr, megváltód és alkotód anyád méhétől fogva: Én vagyok az Úr, aki mindent cselekszem, aki az egeket egyedül kifeszítem, és kiszélesítem a földet magamtól;"
        },
        {
            "type": "line",
            "value": "Ki a hazugok jeleit megrontja, és a varázslókat megbolondítja, a bölcseket megszégyeníti, és tudományukat bolondsággá teszi."
        },
        {
            "type": "line",
            "value": "Aki szolgája beszédét beteljesíti, és véghez viszi követei tanácsát, aki így szól Jeruzsálemnek: Lakjanak benne! és Júda városainak: Megépíttessenek! és romjait felállatom!"
        },
        {
            "type": "line",
            "value": "Ki ezt mondja a mélységnek: Száradj ki! és kiapasztom folyóvizeidet!"
        },
        {
            "type": "line",
            "value": "Ki Círusnak ezt mondja: Pásztorom! ki véghez viszi minden akaratomat, és ezt mondja Jeruzsálemnek: Megépíttessék! és a templomnak: Alapja vettessék!"
        }
    ]
}

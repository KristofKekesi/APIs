{
   "meta": {
   "type": "text",
   "name": "19. Fejezet"
   },
   "data": [
        {
            "type": "line",
            "value": "Jövendölés Égyiptom ellen. Ímé az Úr könnyű felhőre ül, és bemegy Égyiptomba, és megháborodnak előtte Égyiptomnak bálványai, és az égyiptomiak szíve megolvad ő bennök."
        },
        {
            "type": "line",
            "value": "És összeveszítem az égyiptomiakat az égyiptomiakkal, és egyik hadakozik a másik ellen, kiki felebarátja ellen, város város ellen, és ország ország ellen."
        },
        {
            "type": "line",
            "value": "És elfogyatkozik az égyiptomiak lelke ő bennök, és az ő tanácsát elnyelem, és tudakoznak a bálványoktól, szemfényvesztőktől, halottidézőktől és jövendőmondóktól."
        },
        {
            "type": "line",
            "value": "És adom az égyiptomiakat kemény úrnak kezébe, és kegyetlen király uralkodik rajtok, szól az Úr, a seregeknek Ura."
        },
        {
            "type": "line",
            "value": "És elfogyatkoznak a tenger vizei, és a folyam kiszárad és elapad."
        },
        {
            "type": "line",
            "value": "És büdösséget árasztanak a folyamok, elfogynak és kiszáradnak Égyiptomnak patakjai; nád és sás ellankadnak."
        },
        {
            "type": "line",
            "value": "A pázsit a folyó mellett, a folyónak partján, és a folyónak minden veteménye megszárad, elporlik és nem lészen."
        },
        {
            "type": "line",
            "value": "És keseregnek a halászok, és gyászolnak mind, akik a folyóba horgot vetni szoktak, és akik a vizek színén hálót vetnek ki, búsulnak."
        },
        {
            "type": "line",
            "value": "És megszégyenülnek a fésült len készítői és a gyolcs szövői."
        },
        {
            "type": "line",
            "value": "Hatalmasaik megtöretnek, és minden napszámosaik bánkódnak lelkökben."
        },
        {
            "type": "line",
            "value": "Bizony bolondok Zoán fejedelmei, a Faraó bölcs tanácsosai egy eszét veszített tanács; mimódon mondjátok a Faraónak: bölcsek fia vagyok, régi királyoknak fia?"
        },
        {
            "type": "line",
            "value": "Ugyan hol vannak bölcseid? hogy megjelentsék néked és tudják, hogy mit végzett a seregeknek Ura Égyiptom felől?"
        },
        {
            "type": "line",
            "value": "Megbolondultak Zoán fejedelmei, és csalódtak Nóf fejedelmei, és elámíták az Égyiptomiakat törzseik szegletkövei."
        },
        {
            "type": "line",
            "value": "Az Úr beléje önté a szédelgés lelkét, hogy Égyiptomot elhitessék minden dolgaiban; miként a részeg tántorog az ő okádása felett."
        },
        {
            "type": "line",
            "value": "És nem lesz Égyiptomnak semmi munkája, amelyet cselekednék a fő és fark, a pálmaág és a káka."
        },
        {
            "type": "line",
            "value": "Ama napon olyan lesz Égyiptom, mint az asszonyok, retteg és fél a seregek Ura kezének felemelésétől, amelyet fölemel ellene."
        },
        {
            "type": "line",
            "value": "És Júda földe félelmére lesz Égyiptomnak, valaki csak említi azt előtte, már fél, a seregek Urának tanácsáért, amelyet Ő végzett felőle."
        },
        {
            "type": "line",
            "value": "Ama napon lesz öt város Égyiptomnak földén, amelyek Kanaán nyelvén szólanak, és esküsznek a seregeknek Urára; az egyik \"pusztulás városának\" neveztetik."
        },
        {
            "type": "line",
            "value": "Ama napon oltára lesz az Úrnak Égyiptom földének közepette és határán egy oszlop az Úrnak;"
        },
        {
            "type": "line",
            "value": "És lesz jegyül és bizonyságul a seregek Urának Égyiptom földén, hogy ha kiáltanak az Úrhoz a nyomorgatók előtt, hogy küldjön nékik megtartót és fejedelmet, és őket megszabadítsa."
        },
        {
            "type": "line",
            "value": "És megismerteti magát az Úr Égyiptommal, és megismeri Égyiptom az Urat ama napon, és szolgálják véres áldozattal és ételáldozattal, és fogadnak fogadást az Úrnak, és teljesítik."
        },
        {
            "type": "line",
            "value": "De ha megveri az Úr Égyiptomot, megvervén, meggyógyítja, és megtérnek az Úrhoz, és Ő meghallgatja és meggyógyítja őket."
        },
        {
            "type": "line",
            "value": "Ama napon út lesz Égyiptomból Assiriába, és Assiria megy Égyiptomba, Égyiptom meg Assiriába, és Égyiptom Assiriával az Urat tiszteli."
        },
        {
            "type": "line",
            "value": "Ama napon Izráel harmadik lesz Égyiptom és Assiria mellett; áldás a földnek közepette;"
        },
        {
            "type": "line",
            "value": "Melyet megáld a seregeknek Ura, mondván: Áldott népem, Égyiptom! és kezem munkája, Assiria! és örökségem Izráel!"
        }
    ]
}

{
   "meta": {
   "type": "text",
   "name": "41. Fejezet"
   },
   "data": [
        {
            "type": "line",
            "value": "Hallgassatok reám, ti szigetek, és a népek vegyenek új erőt, közelgjenek, majd szóljanak, együtt hadd szálljunk perbe!"
        },
        {
            "type": "line",
            "value": "Ki támasztá fel azt keletről, akit igazságban hív az ő lábához? A népeket kezébe adja és királyok felett uralkodóvá teszi, kardjával mint port szórja szét, mint repülő polyvát kézíve által!"
        },
        {
            "type": "line",
            "value": "Kergeti őket, békességgel vonul az úton, amelyen lábaival nem járt."
        },
        {
            "type": "line",
            "value": "Ki tette és vitte végbe ezt? Aki elhívja eleitől fogva a nemzetségeket: én, az Úr, az első és utolsókkal is az vagyok én!"
        },
        {
            "type": "line",
            "value": "Látták a szigetek és megrémülének, a földnek végei reszkettek, közelegtek és egybegyűltek."
        },
        {
            "type": "line",
            "value": "Kiki társát segíti, és barátjának ezt mondja: Légy erős!"
        },
        {
            "type": "line",
            "value": "És bátorítja a mester az ötvöst, és a kalapácscsal simító azt, aki az üllőt veri; így szól a forrasztásról: jó az, és megerősíti szegekkel, hogy meg ne mozduljon."
        },
        {
            "type": "line",
            "value": "De te Izráel, én szolgám, Jákób, akit én elválasztottam, Ábrahámnak, az én barátomnak magva;"
        },
        {
            "type": "line",
            "value": "Te, akit én a föld utolsó részéről hoztalak és véghatárairól elhívtalak, és ezt mondám néked: Szolgám vagy te, elválasztottalak és meg nem útállak:"
        },
        {
            "type": "line",
            "value": "Ne félj, mert én veled vagyok; ne csüggedj, mert én vagyok Istened; megerősítelek, sőt megsegítlek, és igazságom jobbjával támogatlak."
        },
        {
            "type": "line",
            "value": "Ímé, megszégyenülnek és meggyaláztatnak, akik fölgerjednek ellened, semmivé lesznek és elvesznek, akik veled perlekednek."
        },
        {
            "type": "line",
            "value": "Keresed őket és meg nem találod a veled versengőket; megsemmisülnek teljesen, akik téged háborgatnak."
        },
        {
            "type": "line",
            "value": "Mivel én vagyok Urad, Istened, aki jobbkezedet fogom, és aki ezt mondom néked: Ne félj, én megsegítelek!"
        },
        {
            "type": "line",
            "value": "Ne félj, férgecske Jákób, maroknyi Izráel, én megsegítlek, szól az Úr, a te megváltód, Izráelnek Szentje!"
        },
        {
            "type": "line",
            "value": "Ímé, én teszlek éles, új cséplőhengerré, amelynek két éle van; hegyeket csépelj és zúzz össze, és a halmokat pozdorjává tegyed."
        },
        {
            "type": "line",
            "value": "Te szórd, és a szél vigye el őket, és elszélessze őket a forgószél, és te örülsz az Úrban, és dicsekedel Izráelnek Szentjében."
        },
        {
            "type": "line",
            "value": "A nyomorultak és szegények keresnek vizet, de nincs, nyelvök a szomjúságban elepedt: én, az Úr meghallgatom őket, én, Izráel Istene, nem hagyom el őket."
        },
        {
            "type": "line",
            "value": "Kopasz hegyeken folyókat nyitok és a rónák közepén forrásokat; a pusztát vizek tavává teszem és az aszú földet vizeknek forrásivá."
        },
        {
            "type": "line",
            "value": "A pusztában cédrust, akácot nevelek és mirtust és olajfát, plántálok a kietlenben ciprust, platánt, sudarcédrussal együtt,"
        },
        {
            "type": "line",
            "value": "Hogy lássák, megtudják, eszökbe vegyék és megértsék mindnyájan, hogy az Úrnak keze mívelte ezt, és Izráel Szentje teremtette ezt!"
        },
        {
            "type": "line",
            "value": "Hozzátok ide ügyeteket, szól az Úr, adjátok elő erősségeiteket, így szól Jákób királya."
        },
        {
            "type": "line",
            "value": "Adják elő és jelentsék meg nékünk, amik történni fognak; amik először lesznek, jelentsétek meg, hogy eszünkbe vegyük és megtudjuk végöket, vagy a jövendőket tudassátok velünk!"
        },
        {
            "type": "line",
            "value": "Jelentsétek meg, mik lesznek ezután, hogy megtudjuk, hogy ti Istenek vagytok; vagy hát míveljetek jót vagy gonoszt, hogy mérkőzzünk és majd lássuk együtt!"
        },
        {
            "type": "line",
            "value": "Ímé, ti semmiből valók vagytok, és dolgotok is semmiből való; útálat az, aki titeket szeret."
        },
        {
            "type": "line",
            "value": "Feltámasztám északról, és eljött napkelet felől; hirdeti nevemet, és tapodja a fejedelmeket, mint az agyagot, és mint a fazekas a sarat tapossa."
        },
        {
            "type": "line",
            "value": "Ki jelenté meg ezt eleitől fogva, hogy megtudnók? vagy régen, hogy ezt mondanók: Igaz? De nem jelenté meg, de nem tudatá senki, nem hallá szavatokat senki sem!"
        },
        {
            "type": "line",
            "value": "Sionnak először én hirdetém, ímé itt vannak a tanúk, és örömmondót adtam Jeruzsálemnek."
        },
        {
            "type": "line",
            "value": "És néztem és nem volt senki, ezek közül nem volt tanácsadó, hogy megkérdezzem őket és feleljenek nékem."
        },
        {
            "type": "line",
            "value": "Ímé, mindnyájan semmik ők, semmiség cselekedetök, szél és hiábavalóság képeik."
        }
    ]
}

{
   "meta": {
   "type": "text",
   "name": "2. Fejezet"
   },
   "data": [
        {
            "type": "line",
            "value": "Fújjátok a kürtöt a Sionon, és rivalgjatok az én szent hegyemen! Rémüljenek meg e föld minden lakói; mert eljő az Úrnak napja; mert közel van az."
        },
        {
            "type": "line",
            "value": "Sötétségnek és homálynak napja; felhőnek és borulatnak napja; mint a hegyekre ráterülő alkonyat! Nagy és hatalmas nép, amilyen nem volt öröktől fogva és nem is lesz utána többé, nemzetségről nemzetségre."
        },
        {
            "type": "line",
            "value": "Előtte tűz emészt, utána láng lobog; előtte a föld olyan, mint az Éden kertje, utána pedig kietlen pusztaság; meg sem menekülhet tőle semmi."
        },
        {
            "type": "line",
            "value": "Amilyen a lovak alakja, olyan annak alakja, és száguldoznak, mint a lovasok."
        },
        {
            "type": "line",
            "value": "Rohannak a hegyek tetején, mintha hadi szekerek robognának; mintha tarlót emésztő láng ropogna; amilyen az ütközetre kész hatalmas nép."
        },
        {
            "type": "line",
            "value": "Elrémülnek tőle a népek; minden arc elsáppad."
        },
        {
            "type": "line",
            "value": "Száguldoznak, mint a hősök, felhágnak a kőfalakra, mint a bajnokok; mindenik a maga útján halad, nem bontják meg soraikat."
        },
        {
            "type": "line",
            "value": "Egymást nem szorongatják; mindenik a maga útján halad; néki rohannak a fegyvernek, és nem esik seb rajtok."
        },
        {
            "type": "line",
            "value": "Betörnek a városba, futkároznak a kőfalon, felhágnak a házakra, betörnek az ablakokon, mint a tolvaj."
        },
        {
            "type": "line",
            "value": "Reszket előttök a föld, és megrendülnek az egek; a nap és hold elsötétednek, a csillagok is bevonják fényöket."
        },
        {
            "type": "line",
            "value": "És megzendül az Úrnak szava az ő serege előtt, mert felette nagy az ő tábora; mert hatalmas az ő rendeletének végrehajtója. Bizony nagy az Úrnak napja és igen rettenetes! Ki állhatja ki azt?"
        },
        {
            "type": "line",
            "value": "De még most is így szól az Úr: Térjetek meg hozzám teljes szívetek szerint; bőjtöléssel is, sírással is, kesergéssel is."
        },
        {
            "type": "line",
            "value": "És szíveteket szaggassátok meg, ne ruháitokat, úgy térjetek meg az Úrhoz, a ti Istenetekhez; mert könyörülő és irgalmas ő; késedelmes a haragra és nagy kegyelmű, és bánkódik a gonosz miatt."
        },
        {
            "type": "line",
            "value": "Ki tudja, hátha visszatér és megbánja, és áldást hagy maga után; étel- és italáldozatot az Úrnak, a ti Isteneteknek?!"
        },
        {
            "type": "line",
            "value": "Fújjatok kürtöt a Sionon; szenteljetek bőjtöt, hirdessetek gyűlést!"
        },
        {
            "type": "line",
            "value": "Gyűjtsétek össze a népet, szenteljétek meg a gyülekezetet; hívjátok egybe a véneket, gyűjtsétek össze a kisdedeket és a csecsszopókat; menjen ki a vőlegény az ő ágyasházából és a menyasszony is az ő szobájából."
        },
        {
            "type": "line",
            "value": "A tornác és az oltár között sírjanak a papok, az Úr szolgái, és mondják: Légy kegyelmes, oh Uram, a te népedhez, és ne bocsásd szidalomra a te örökségedet, hogy uralkodjanak rajtok a pogányok. Miért mondanák a népek között: Hol az ő Istenök?"
        },
        {
            "type": "line",
            "value": "Erre buzgó lőn az Úrnak szeretete az ő földe iránt, és kegyelmezett az ő népének."
        },
        {
            "type": "line",
            "value": "És választ tőn az Úr, és mondá az ő népének: Ímé, adok néktek gabonát, bort és olajat, hogy megelégedtek vele, és nem adlak többé titeket szidalomra a pogányok között."
        },
        {
            "type": "line",
            "value": "Az északi népet is elűzöm tőletek, és puszta és sivatag vidékre vetem azt; elejét a keleti tengerbe, hátulját a nyugoti tengerbe, és bűze magasra száll; felszáll büdössége, mert nagy dolgokat cselekedett."
        },
        {
            "type": "line",
            "value": "Ne félj, te föld! Örülj és vígadozz, mert nagy dolgokat cselekeszik az Úr!"
        },
        {
            "type": "line",
            "value": "Ne féljetek, ti mezei vadak! mert zöldülnek a pusztának virányai; mert a fa megtermi gyümölcsét; a füge és szőlő is kitárják gazdagságukat."
        },
        {
            "type": "line",
            "value": "Ti is, Sionnak fiai! örvendezzetek és vígadjatok az Úrban, a ti Istenetekben; mert megadja néktek az esőt igazság szerint, és korai és kései esőt hullat néktek az első hónapban."
        },
        {
            "type": "line",
            "value": "És megtelnek a csűrök gabonával, és bőven öntik a sajtók a mustot és az olajat."
        },
        {
            "type": "line",
            "value": "És kipótolom néktek az esztendőket, amelyeket tönkre tett a szöcskő, a cserebogár és a hernyó és a sáska; az én nagy seregem, amelyet reátok küldöttem."
        },
        {
            "type": "line",
            "value": "És esztek bőven és megelégesztek, és magasztaljátok az Úrnak, a ti Isteneteknek nevét, aki csodálatosan cselekedett veletek, és soha többé nem pironkodik az én népem."
        },
        {
            "type": "line",
            "value": "És megtudjátok, hogy az Izráel között vagyok én, és hogy én vagyok az Úr, a ti Istenetek és nincs más! És soha többé nem pironkodik az én népem."
        },
        {
            "type": "line",
            "value": "És lészen azután, hogy kiöntöm lelkemet minden testre, és prófétálnak a ti fiaitok és leányaitok; véneitek álmokat álmodnak; ifjaitok pedig látomásokat látnak."
        },
        {
            "type": "line",
            "value": "Sőt még a szolgákra és szolgálóleányokra is kiöntöm azokban a napokban az én lelkemet."
        },
        {
            "type": "line",
            "value": "És csodajeleket mutatok az égen és a földön; vért, tüzet és füstoszlopokat."
        },
        {
            "type": "line",
            "value": "A nap sötétséggé válik, a hold pedig vérré, minekelőtte eljő az Úrnak nagy és rettenetes napja."
        },
        {
            "type": "line",
            "value": "De mindaz, aki az Úrnak nevét hívja segítségül, megmenekül; mert a Sion hegyén és Jeruzsálemben lészen a szabadulás, amint megigérte az Úr, és a megszabadultak közt lesznek azok, akiket elhí az Úr!"
        }
    ]
}

{
   "meta": {
   "type": "text",
   "name": "10. Fejezet"
   },
   "data": [
        {
            "type": "line",
            "value": "Salamon bölcs mondásai. A bölcs fiú örvendezteti az ő atyját; a bolond fiú pedig szomorúsága az ő anyjának."
        },
        {
            "type": "line",
            "value": "Nem használnak a gonoszság kincsei; az igazság pedig megszabadít a halálból."
        },
        {
            "type": "line",
            "value": "Az Úr nem hagyja éhezni az igaznak lelkét; az istenteleneknek kivánságát pedig elveti."
        },
        {
            "type": "line",
            "value": "Szegénynyé lesz, aki cselekszik rest kézzel; a gyors munkások keze pedig meggazdagít."
        },
        {
            "type": "line",
            "value": "Gyűjt nyárban az eszes fiú; álomba merül az aratás idején a megszégyenítő fiú."
        },
        {
            "type": "line",
            "value": "Áldások vannak az igaznak fején; az istentelenek szája pedig erőszaktételt fed be."
        },
        {
            "type": "line",
            "value": "Az igaznak emlékezete áldott; a hamisaknak neve pedig megrothad."
        },
        {
            "type": "line",
            "value": "A bölcs elméjű beveszi a parancsolatokat; a bolond ajkú pedig elveszti magát."
        },
        {
            "type": "line",
            "value": "Aki tökéletességben jár, bátorsággal jár; aki pedig elferdíti az ő útát, kiismertetik."
        },
        {
            "type": "line",
            "value": "Aki szemmel hunyorgat, bántást szerez; és a bolond ajkú elesik."
        },
        {
            "type": "line",
            "value": "Életnek kútfeje az igaznak szája; az istenteleneknek szája pedig erőszaktételt fedez el."
        },
        {
            "type": "line",
            "value": "A gyűlölség szerez versengést; minden vétket pedig elfedez a szeretet."
        },
        {
            "type": "line",
            "value": "Az eszesek ajkain bölcseség találtatik; a vessző pedig a bolond hátának való."
        },
        {
            "type": "line",
            "value": "A bölcsek tudományt rejtegetnek; a bolondnak szája pedig közeli romlás."
        },
        {
            "type": "line",
            "value": "A gazdagnak marhája az ő megerősített városa; a szűkölködőknek romlása az ő szegénységök."
        },
        {
            "type": "line",
            "value": "Az igaznak keresménye életre, az istentelennek jövedelme bűnre van."
        },
        {
            "type": "line",
            "value": "A bölcseség megőrizőnek útja életre van; a fenyítéket elhagyó pedig tévelyeg."
        },
        {
            "type": "line",
            "value": "Aki elfedezi a gyűlölséget, hazug ajkú az; és aki szól gyalázatot, bolond az."
        },
        {
            "type": "line",
            "value": "A sok beszédben elmaradhatatlan a vétek; aki pedig megtartóztatja ajkait, az értelmes."
        },
        {
            "type": "line",
            "value": "Választott ezüst az igaznak nyelve; a gonoszok elméje kevés érő."
        },
        {
            "type": "line",
            "value": "Az igaznak ajkai sokakat legeltetnek; a bolondok pedig esztelenségökben halnak meg."
        },
        {
            "type": "line",
            "value": "Az Úrnak áldása, az gazdagít meg, és azzal semmi nem szerez bántást."
        },
        {
            "type": "line",
            "value": "Miképpen játék a bolondnak bűnt cselekedni, azonképpen az eszes férfiúnak bölcsen cselekedni."
        },
        {
            "type": "line",
            "value": "Amitől retteg az istentelen, az esik ő rajta; amit pedig kivánnak az igazak, meg lesz."
        },
        {
            "type": "line",
            "value": "Amint a forgószél ráfuvall, már oda van az istentelen; az igaznak pedig örökké való fundamentoma van."
        },
        {
            "type": "line",
            "value": "Minémű az ecet a fogaknak és a füst a szemeknek, olyan a rest azoknak, akik azt elküldötték."
        },
        {
            "type": "line",
            "value": "Az Úrnak félelme hosszabbítja meg a napokat; az istenteleneknek pedig esztendeik megrövidülnek."
        },
        {
            "type": "line",
            "value": "Az igazaknak reménysége öröm; az istenteleneknek várakozása pedig elvész."
        },
        {
            "type": "line",
            "value": "Erősség a tökéletesnek az Úrnak úta: de romlás a hamisság cselekedőinek."
        },
        {
            "type": "line",
            "value": "Az igaz soha meg nem mozdul; de az istentelenek nem lakják a földet."
        },
        {
            "type": "line",
            "value": "Az igaznak szája bőségesen szól bölcsességet; a gonoszság nyelve pedig kivágatik."
        },
        {
            "type": "line",
            "value": "Az igaznak ajkai azt tudják, ami kedves; az istenteleneknek szája pedig a gonoszságot."
        }
    ]
}

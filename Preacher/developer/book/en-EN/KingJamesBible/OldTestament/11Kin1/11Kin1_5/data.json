{
   "meta": {
   "type": "text",
   "name": "5. Fejezet"
   },
   "data": [
        {
            "type": "line",
            "value": "És Hírám, Tírus királya elküldé az ő szolgáit Salamonhoz, mikor meghallotta, hogy őt kenték királylyá az ő atyja helyett; mert Hírám szerette Dávidot teljes életében."
        },
        {
            "type": "line",
            "value": "És külde Salamon Hírámhoz, ezt izenvén néki:"
        },
        {
            "type": "line",
            "value": "Te tudod, hogy Dávid, az én atyám nem építhete házat az Úrnak, az ő Istenének nevének a háborúk miatt, amelyekkel őt körülvették vala, mígnem az Úr az ő lábainak talpa alá vetette azokat;"
        },
        {
            "type": "line",
            "value": "De most az Úr, az én Istenem nékem nyugodalmat adott mindenfelől, úgy hogy semmi ellenségem és senkitől semmi bántásom nincs."
        },
        {
            "type": "line",
            "value": "Ímé azt gondoltam magamban, hogy házat építek az Úrnak, az én Istenemnek nevének, amiképpen szólott az Úr Dávidnak, az én atyámnak, ezt mondván: A te fiad, akit helyetted ültetek a te királyi székedbe, ő építi meg azt a házat az én nevemnek."
        },
        {
            "type": "line",
            "value": "Most azért parancsold meg, hogy vágjanak nékem cédrusfákat a Libánonon. Az én szolgáim is együtt lesznek a te szolgáiddal; a te szolgáidnak pedig jutalmát megadom néked mind aszerint, amit mondándasz; mert tudod, hogy nincsen mi közöttünk olyan ember, aki a favágáshoz úgy értene, mint a Sidonbeliek."
        },
        {
            "type": "line",
            "value": "Mikor azért meghallotta Hírám a Salamon izenetét, igen megörült, és monda: Áldott legyen e mai napon az Úr, aki Dávidnak bölcs fiat adott e nagy népen."
        },
        {
            "type": "line",
            "value": "És elkülde Hírám Salamonhoz, ezt izenvén: Megértettem ami felől küldöttél hozzám; én megteszem minden kivánságodat mind a cédrusfákra, mind a fenyőfákra nézve."
        },
        {
            "type": "line",
            "value": "Az én szolgáim a Libánonról aláviszik a tengerre a fákat: én pedig azokat tutajokra rakatván, a tengeren addig a helyig vitetem, amelyet te megizentetsz nékem, és azokat ott kihányatom, és te vitesd el. Te pedig abban teljesítsd kivánságomat, hogy adj eledelt az én háznépemnek."
        },
        {
            "type": "line",
            "value": "Ada azért Hírám Salamonnak cédrusfákat és fenyőfákat, minden kivánsága szerint."
        },
        {
            "type": "line",
            "value": "Salamon pedig ada Hírámnak húszezer véka búzát az ő háznépének táplálására, és húszezer kórus sajtolt olajat. Ezt adja vala Salamon Hírámnak esztendőről-esztendőre."
        },
        {
            "type": "line",
            "value": "Az Úr azért bölcsességet ada Salamonnak, amint megmondotta vala néki; és békesség lőn Hírám és Salamon között, és ők szövetséget tőnek egymással."
        },
        {
            "type": "line",
            "value": "Salamon király pedig robotosokat szedete az egész Izráelből; és harmincezer ember lőn robotossá."
        },
        {
            "type": "line",
            "value": "Akiket aztán elkülde a Libánonra, minden hónapra tíz-tízezer ember egymás után. Egy hónapig a Libánon hegyén valának, két hónapig az ő házoknál. Adónirám vala pedig a robotosok feje."
        },
        {
            "type": "line",
            "value": "Ezenkivül Salamonnak hetvenezer teherhordója, és nyolcvanezer kővágója volt a hegyen."
        },
        {
            "type": "line",
            "value": "A pallérok fejedelmein kivül, akikre Salamon a munkának igazgatását bízta volt, akik háromezeren és háromszázan valának, akik a munkálkodó népet szorgalmaztatták."
        },
        {
            "type": "line",
            "value": "És megparancsolá a király, hogy nagy és drága köveket vágjanak ki, nevezetesen faragott köveket a ház fundamentomául;"
        },
        {
            "type": "line",
            "value": "Melyeket kifaragának a Salamon kőmívesei és a Hírám ácsai és a Gibleusok; és elkészíték a fákat és a köveket a ház építéséhez."
        }
    ]
}

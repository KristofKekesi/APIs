{
   "meta": {
   "type": "text",
   "name": "24. Fejezet"
   },
   "data": [
        {
            "type": "line",
            "value": "Szóla ismét az Úr Mózesnek, mondván:"
        },
        {
            "type": "line",
            "value": "Szólj Izráel fiainak, és mondd meg nékik az Úrnak ünnepeit, amelyeken szent gyülekezésekre kell összegyülekeznetek. Ezek azok az én ünnepeim:"
        },
        {
            "type": "line",
            "value": "Hat napon át munkálkodjatok, a hetedik napon nyugodalomnak, szent gyülekezésnek szombatja van, semmi dolgot ne végezzetek: az Úrnak szombatja legyen az minden lakhelyeteken."
        },
        {
            "type": "line",
            "value": "Ezek az Úrnak ünnepei, szent gyülekezések napjai, amelyekre szabott idejökben kell összegyülekeznetek."
        },
        {
            "type": "line",
            "value": "Az első hónapban, a hónapnak tizennegyedikén, estennen az Úrnak páskhája."
        },
        {
            "type": "line",
            "value": "E hónapnak tizenötödik napján pedig az Úr kovásztalan kenyerének ünnepe. Hét napig egyetek kovásztalan kenyeret."
        },
        {
            "type": "line",
            "value": "Az első napon szent gyülekezéstek legyen, semmi robota munkát ne végezzetek."
        },
        {
            "type": "line",
            "value": "Hét napon át pedig tűzáldozatot áldozzatok az Úrnak, és a hetedik napon szent gyülekezéstek is legyen: semmi robota munkát ne végezzetek."
        },
        {
            "type": "line",
            "value": "Szóla ismét az Úr Mózesnek, mondván:"
        },
        {
            "type": "line",
            "value": "Szólj Izráel fiainak és mondd meg nékik: Mikor bementek a földre, amelyet én adok néktek, és megaratjátok annak vetését: a ti aratástok zsengéjének első kévéjét vigyétek a papnak."
        },
        {
            "type": "line",
            "value": "Az pedig lóbálja meg a kévét az Úr előtt, hogy kedvesen fogadtassék érettetek; a szombat után való napon lóbálja azt meg a pap."
        },
        {
            "type": "line",
            "value": "Amely napon pedig meglóbáltatjátok a kévét, áldozzatok az Úrnak egy ép, esztendős bárányt egészen égőáldozatul."
        },
        {
            "type": "line",
            "value": "Ahhoz pedig ételáldozatul két tized efa lánglisztet, olajjal elegyítve; tűzáldozatul az Úrnak, kedves illatul; italáldozatul pedig egy hin bornak negyedrészét."
        },
        {
            "type": "line",
            "value": "Új kenyeret pedig és pergelt búzaszemeket és zsenge kalászokat ne egyetek mind a napig, amíg be nem viszitek a ti Isteneteknek áldozatját. Örök rendtartás ez nemzetségről nemzetségre minden lakóhelyeteken."
        },
        {
            "type": "line",
            "value": "Számláljatok azután a szombatra következő naptól, attól a naptól, amelyen beviszitek a meglóbálni való kévét, hét hetet, egészek legyenek azok."
        },
        {
            "type": "line",
            "value": "A hetedik hétre következő napig számláljatok ötven napot, és akkor járuljatok új ételáldozattal az Úrhoz."
        },
        {
            "type": "line",
            "value": "A ti lakóhelyeitekből hozzatok fel két meglóbálni való kenyeret; két tized efa lisztlángból legyenek azok, kovásszal sütve, zsengékül az Úrnak."
        },
        {
            "type": "line",
            "value": "A kenyérrel együtt pedig áldozzatok meg hét bárányt, épeket, esztendősöket, és egy tulkot, fiatal bikát, és két kost; egészen égőáldozatul legyenek ezek az Úrnak, étel- és italáldozatjokkal egybe; kedves illatú tűzáldozat ez az Úrnak."
        },
        {
            "type": "line",
            "value": "Készítsetek el egy kecskebakot is bűnért való áldozatul, és két bárányt, esztendősöket, hálaadó áldozatul."
        },
        {
            "type": "line",
            "value": "És lóbálja meg azokat a pap a zsengékből való kenyérrel az Úr előtt való lóbálással a két báránynyal egybe. Szentek legyenek ezek az Úrnak a pap számára."
        },
        {
            "type": "line",
            "value": "És gyülekezzetek egybe ugyanazon a napon; szent gyülekezéstek legyen néktek, semmi robota munkát ne végezzetek. Örök rendtartás ez minden lakóhelyeteken a ti nemzetségeitek szerint."
        },
        {
            "type": "line",
            "value": "Mikor pedig földetek termését learatjátok: ne arasd le egészen a meződnek széleit, és az elhullott gabonafejeket fel ne szedd; a szegénynek és jövevénynek hagyd azokat. Én vagyok az Úr, a ti Istenetek."
        },
        {
            "type": "line",
            "value": "Szóla ismét az Úr Mózesnek, mondván:"
        },
        {
            "type": "line",
            "value": "Szólj Izráel fiaihoz, mondván: A hetedik hónapban, a hónap első napján ünnepetek legyen néktek, emlékeztető kürtzengéssel, szent gyülekezéssel."
        },
        {
            "type": "line",
            "value": "Semmi robota munkát ne végezzetek, és tűzáldozattal áldozzatok az Úrnak."
        },
        {
            "type": "line",
            "value": "Szóla ismét az Úr Mózesnek, mondván:"
        },
        {
            "type": "line",
            "value": "Ugyanennek a hetedik hónapnak tizedikén az engesztelés napja van: szent gyülekezéstek legyen néktek, és sanyargassátok meg magatokat, és tűzáldozattal áldozzatok az Úrnak."
        },
        {
            "type": "line",
            "value": "Semmi dolgot ne végezzetek azon a napon, mert engesztelésnek napja az, hogy engesztelés legyen érettetek az Úr előtt, a ti Istenetek előtt."
        },
        {
            "type": "line",
            "value": "Mert ha valaki nem sanyargatja meg magát ezen a napon, irtassék ki az ő népe közül."
        },
        {
            "type": "line",
            "value": "És ha valaki valami dolgot végez ezen a napon, elvesztem az ilyent az ő népe közül."
        },
        {
            "type": "line",
            "value": "Semmi dolgot ne végezzetek; örök rendtartás legyen ez nemzetségről nemzetségre minden lakhelyeteken."
        },
        {
            "type": "line",
            "value": "Ünnepek ünnepe ez néktek, sanyargassátok meg azért magatokat. A hónap kilencedikének estvéjén, egyik estvétől a másik estvéig ünnepeljétek a ti ünnepeteket."
        },
        {
            "type": "line",
            "value": "Szóla ismét az Úr Mózesnek, mondván:"
        },
        {
            "type": "line",
            "value": "Szólj Izráel fiainak, mondván: Ugyanennek a hetedik hónapnak tizenötödikén a sátorok ünnepe legyen az Úrnak hét napig."
        },
        {
            "type": "line",
            "value": "Az első napon szent gyülekezés legyen, semmi robota munkát ne végezzetek."
        },
        {
            "type": "line",
            "value": "Hét napon áldozzatok az Úrnak tűzáldozatot, a nyolcadik napon pedig szent gyülekezéstek legyen és újra tűzáldozattal áldozzatok az Úrnak; berekesztő ünnep ez, semmi robota munkát ne végezzetek azon."
        },
        {
            "type": "line",
            "value": "Ezek az Úrnak ünnepei, amelyeken szent gyülekezésekre kell gyülekeznetek, hogy áldozzatok az Úrnak tűzáldozattal, egészen égőáldozattal, ételáldozattal, véres- és italáldozattal: minden napét a maga napján."
        },
        {
            "type": "line",
            "value": "Az Úrnak szombatjain kivül, adományaitokon kivül, fogadásból és szabad akaratból való minden ajándékaitokon kivül amelyeket adni szoktatok az Úrnak,"
        },
        {
            "type": "line",
            "value": "Ugyancsak a hetedik hónapnak tizenötödik napján, amikor a földnek termését betakarjátok, az Úrnak ünnepét ünnepeljétek hét napig: az első napon nyugodalom napja, és a nyolcadik napon is nyugodalom napja legyen."
        },
        {
            "type": "line",
            "value": "És vegyetek magatoknak az első napon szép fának gyümölcsét, pálmafa ágait, sűrű levelű fa lombját, és patak mellett való fűzgalyakat, és örvendezzetek az Úr előtt, a ti Istenetek előtt hét napig."
        },
        {
            "type": "line",
            "value": "Így ünnepeljétek meg azt az Úrnak ünnepét minden esztendőben hét napig. Örökkévaló rendtartás legyen ez a ti nemzetségeiteknél; a hetedik hónapban ünnepeljétek azt."
        },
        {
            "type": "line",
            "value": "Sátorokban lakjatok hét napig, minden benszülött sátorokban lakjék Izráelben."
        },
        {
            "type": "line",
            "value": "Hogy megtudják a ti nemzetségeitek, hogy sátorokban lakattam Izráel fiait, amikor kihoztam őket Égyiptom földéről. Én vagyok az Úr, a ti Istenetek."
        },
        {
            "type": "line",
            "value": "És szóla Mózes Izráel fiainak az Úrnak ünnepei felől."
        }
    ]
}

{
   "meta": {
   "type": "text",
   "name": "3. Fejezet"
   },
   "data": [
        {
            "type": "line",
            "value": "Jórám pedig, az Akháb fia kezde uralkodni Izráelen Samariában Josafátnak, a Júda királyának tizennyolcadik esztendejében, és uralkodék tizenkét esztendeig."
        },
        {
            "type": "line",
            "value": "És gonoszul cselekedék az Úrnak szemei előtt, de nem annyira, mint az ő atyja és anyja; mert elrontá a Baál képét, amelyet az ő atyja készíttetett volt."
        },
        {
            "type": "line",
            "value": "De mindazáltal követé Jeroboámnak, a Nébát fiának bűneit, aki vétekbe ejtette volt az Izráelt, és el nem távozék azoktól."
        },
        {
            "type": "line",
            "value": "És Mésának, a Moáb királyának nagyon sok juha volt, és az Izráel királyának adóban százezer bárány és százezer kos gyapját fizette."
        },
        {
            "type": "line",
            "value": "De mikor meghalt Akháb, a Moáb királya elszakadt az Izráel királyától."
        },
        {
            "type": "line",
            "value": "Kiméne azért Jórám király azon a napon Samariából, és megszámlálá az egész Izráelt;"
        },
        {
            "type": "line",
            "value": "És elméne, és külde követeket Josafáthoz, Júda királyához, ezt izenvén néki: A Moáb királya elszakadt tőlem; eljösz-é velem a Moáb ellen a hadba? Felele: Felmegyek, úgy én, mint te; úgy az én népem, mint a te néped; úgy az én lovam, mint a te lovaid."
        },
        {
            "type": "line",
            "value": "És monda: Mely úton menjünk fel? Felele: Az Edom pusztájának útján."
        },
        {
            "type": "line",
            "value": "És elméne az Izráel királya és Júda királya és az Edom királya; és mikor hét napig bolyongtak az úton, nem volt vize sem a tábornak, sem a velök volt barmoknak."
        },
        {
            "type": "line",
            "value": "Akkor monda az Izráel királya: Jaj, jaj; az Úr azért hívta egybe e három királyt, hogy a Moáb kezébe adja őket!"
        },
        {
            "type": "line",
            "value": "És monda Josafát: Nincs itt az Úr prófétái közül egy sem, hogy általa tanácsot kérhetnénk az Úrtól? És felele egy az Izráel királyának szolgái közül, és monda: Itt van Elizeus, a Sáfát fia, aki Illésnek kezeire vizet tölt vala."
        },
        {
            "type": "line",
            "value": "És monda Josafát: Nála van az Úrnak beszéde. És alámenének hozzá az Izráel királya és Josafát és az Edom királya."
        },
        {
            "type": "line",
            "value": "És monda Elizeus az Izráel királyának: Mi közöm van hozzád? Menj a te atyádnak és anyádnak prófétáihoz! És monda néki az Izráel királya: Ne utasíts el; mert az Úr gyűjtötte össze ezt a három királyt, hogy a Moáb kezébe adja őket."
        },
        {
            "type": "line",
            "value": "És monda Elizeus: Él a Seregek Ura, aki előtt állok, ha nem nézném Josafátnak, a Júda királyának személyét, bizony téged nem néznélek, és rád sem tekintenék;"
        },
        {
            "type": "line",
            "value": "Hozzatok ide egy énekest. És mikor énekelt előtte az éneklő, az Úrnak keze lőn ő rajta."
        },
        {
            "type": "line",
            "value": "És monda: Ezt mondja az Úr: Csináljatok itt és ott e patakon árkokat;"
        },
        {
            "type": "line",
            "value": "Mert ezt mondja az Úr: Nem láttok sem szelet, sem esőt, és mégis e patak megtelik vízzel, hogy ihattok mind ti, mind a ti nyájatok és barmaitok."
        },
        {
            "type": "line",
            "value": "Kevés pedig még ez az Úr szemei előtt, hanem a Moábot is kezetekbe adja."
        },
        {
            "type": "line",
            "value": "És megvesztek minden kulcsos várost és minden szép várost, és minden jótermő fát kivagdaltok, és minden kútfőt betöltötök, és minden jó szántóföldet behánytok kövekkel."
        },
        {
            "type": "line",
            "value": "És lőn reggel, amikor áldozatot szoktak tenni, ímé vizek jőnek vala Edom útjáról, és megtelék a föld vízzel."
        },
        {
            "type": "line",
            "value": "Mikor pedig meghallotta az egész Moáb, hogy feljöttek a királyok ő ellenök harcolni, egybegyűlének mindnyájan, akik fegyvert foghattak, és megállottak az ő tartományuk határán."
        },
        {
            "type": "line",
            "value": "És mikor felkeltek reggel, és a nap feljött a vizekre, úgy láták a Moábiták, mintha ő ellenökbe az a víz vereslenék, mint a vér."
        },
        {
            "type": "line",
            "value": "És mondának: Vér ez! Megvívtak a királyok egymással, és megölte egyik a másikát. Prédára most, Moáb!"
        },
        {
            "type": "line",
            "value": "De mikor az Izráel táborához jutottak, felkeltek az Izráeliták, és megverték a Moábitákat, és azok megfutamodtak előttök; betörtek hozzájok és leverték Moábot."
        },
        {
            "type": "line",
            "value": "És városaikat lerontották, és a jó szántóföldekre kiki követ hányt, és elborították azt kövekkel, és minden kútfőt behánytak, és minden jótermő fát kivágtak, úgy hogy csak Kir-Haréset kőfalait hagyták fenn; de körülvevék azt is a parittyások, és lerontották."
        },
        {
            "type": "line",
            "value": "Látván pedig a Moáb királya, hogy legyőzettetik a viadalban, maga mellé vett hétszáz fegyverfogó férfiút, hogy keresztül törjenek az Edom királyához; de nem bírtak."
        },
        {
            "type": "line",
            "value": "Akkor vevé az ő elsőszülött fiát, aki ő helyette uralkodandó volt, és égőáldozatul megáldozá a kőfalon. Mely dolog felett az Izráel népe igen felháborodék, és elmenének onnét, és megtérének az ő földjökbe."
        }
    ]
}

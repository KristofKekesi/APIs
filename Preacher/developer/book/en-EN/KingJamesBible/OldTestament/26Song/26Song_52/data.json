{
   "meta": {
   "type": "text",
   "name": "52. Fejezet"
   },
   "data": [
        {
            "type": "line",
            "value": "Huszonegy esztendős volt Sedékiás, mikor uralkodni kezde, és tizenegy esztendeig uralkodék Jeruzsálemben, és az ő anyjának neve Hammutál vala, a Libnából való Jeremiás leánya."
        },
        {
            "type": "line",
            "value": "És gonoszt cselekedék az Úr szemei előtt, mint Jojákim cselekedett vala."
        },
        {
            "type": "line",
            "value": "Mert az Úr haragjáért vala ez Jeruzsálemen és Júdán, míglen elveté őket színe elől. Sedékiás ugyanis engedetlen lőn a babiloni királynak."
        },
        {
            "type": "line",
            "value": "És az ő uralkodásának kilencedik esztendejében, a tizedik hónapban, a hónapnak tizedikén eljöve Nabukodonozor, a babiloni király, ő maga és egész serege Jeruzsálemre, és tábort járának ellene, és mindenfelől sáncot vetének fel ellene."
        },
        {
            "type": "line",
            "value": "És megszállva lőn a város Sedékiásnak tizenegyedik esztendejéig."
        },
        {
            "type": "line",
            "value": "A negyedik hónapban, a hónapnak kilencedikén nagy éhség támada a városban, annyira, hogy a föld népének kenyere sem vala."
        },
        {
            "type": "line",
            "value": "És bevéteték a város, és a harcosok mind elfutának, és éjszaka kimenének a városból a kapu felé, a két kőfal között, amelyek a király kertjénél valának (a Káldeusok pedig a város mellett valának köröskörül) és menének az úton, amely sík földre viszen."
        },
        {
            "type": "line",
            "value": "A Káldeusok serege pedig űzé a királyt, és utólérék Sedékiást a jerikói síkon, mert egész serege elfuta mellőle."
        },
        {
            "type": "line",
            "value": "Megfogák azért a királyt, és vivék őt a babiloni királyhoz Riblába, a Hamát földére, aki törvényt monda reá."
        },
        {
            "type": "line",
            "value": "És leöleté a babiloni király a Sedékiás fiait szemei láttára, és Júda minden fejedelmét is leöleté Riblában."
        },
        {
            "type": "line",
            "value": "Sedékiás királynak pedig szemeit tolatá ki, és láncra vereté és viteté őt a babiloni király Babilonba, és tömlöcbe veté őt halála napjáig."
        },
        {
            "type": "line",
            "value": "Az ötödik hónapban pedig, a hónapnak tizedikén (ez az esztendő pedig a tizenkilencedik esztendeje vala Nabukodonozornak, a babiloni királynak) Nabuzáradán, a vitézek feje, aki áll vala a babiloni király előtt, eljöve Jeruzsálembe."
        },
        {
            "type": "line",
            "value": "És felégeté az Úr házát és a király házát, és Jeruzsálemnek minden házait és minden nagy házat felégete tűzzel."
        },
        {
            "type": "line",
            "value": "És Jeruzsálem egész kőfalát köröskörül lerontá a Káldeusok mindenféle serege, akik a vitézek fejével valának."
        },
        {
            "type": "line",
            "value": "A községnek szegényeiből pedig és a többi nép közül, akik a városban megmaradtak vala, és a szökevények közül, akik elszöktek vala a babiloni királyhoz, és a sokaságnak maradékából foglyokat vive Nabuzáradán, a vitézek feje."
        },
        {
            "type": "line",
            "value": "De a föld szegényei közül ott hagyá Nabuzáradán, a vitézek feje, a szőlőműveseket és szántóvetőket."
        },
        {
            "type": "line",
            "value": "A rézoszlopokat pedig, amelyek az Úr házában valának és a talpakat és a réztengert, amely az Úr házában vala, összetörék a Káldeusok, és azoknak minden rezét elvivék Babilonba."
        },
        {
            "type": "line",
            "value": "A fazekakat is és a lapátokat, a késeket és a medencéket, a tömjénezőket és a rézedényeket, amelyekkel szolgálnak vala, mind elvivék."
        },
        {
            "type": "line",
            "value": "És a csészéket, a serpenyőket, a medencéket és a fazekakat, a gyertyatartókat, a tömjénezőket és a serlegeket, ami arany, aranyban, ami ezüst, ezüstben, mind elvivé a vitézek feje."
        },
        {
            "type": "line",
            "value": "Két oszlop, egy réztenger és tizenkét rézökör vala, amelyek a talpak alatt valának, amelyeket Salamon király csináltatott vala az Úr házába. Mindezeknek az edényeknek reze megmérhetetlen vala."
        },
        {
            "type": "line",
            "value": "És az oszlopok közül az egyik oszlopnak tizennyolc sing vala a magassága, és tizenkét sing zsinór éri vala át köröskörül, vastagsága pedig négy ujjnyi, és belől üres vala."
        },
        {
            "type": "line",
            "value": "Rézgömb vala rajta, és az egyik gömb magassága öt singnyi vala, és a hálók és gránátalmák a gömbön köröskörül mind rézből valának, és ilyen a második oszlop, és ilyenek a gránátalmák is."
        },
        {
            "type": "line",
            "value": "A gránátalma pedig kilencvenhat vala kifelé, összesen száz gránátalma vala a hálón felül köröskörül."
        },
        {
            "type": "line",
            "value": "Elvivé a vitézek feje Seráját is, a főpapot, és Sofóniást a második papot, és az ajtónak három őrizőjét."
        },
        {
            "type": "line",
            "value": "És a városból elvive egy főembert, aki felügyelőjök vala a harcosoknak, és hetet ama férfiak közül, akik állanak vala a király előtt, akik a városban találtatának, és a seregek főíródeákját, aki a föld népét besorozta vala, és hatvan férfiút a föld népe közül, akik a városban találtatának."
        },
        {
            "type": "line",
            "value": "És felvevé ezeket Nabuzáradán, a vitézek feje, és elvivé őket a babiloni királyhoz Riblába."
        },
        {
            "type": "line",
            "value": "És levágatá őket a babiloni király és megöleté őket Riblában, a Hamát földén, és fogságra viteték Júda az ő földéről."
        },
        {
            "type": "line",
            "value": "Ennyi az a nép, amelyet fogságra vitete Nabukodonozor a hetedik esztendőben, háromezer és huszonhárom Júdabeli."
        },
        {
            "type": "line",
            "value": "A Nabukodonozor tizennyolcadik esztendejében Jeruzsálemből nyolcszáz és harminckét lélek."
        },
        {
            "type": "line",
            "value": "Nabukodonozor huszonharmadik esztendejében fogságba vitete Nabuzáradán, a vitézek feje hétszáznegyvenöt Júdabelit. Összesen négyezer és hatszáz lélek."
        },
        {
            "type": "line",
            "value": "Lőn pedig Jojákin júdabeli király fogságának harminchetedik esztendejében, a tizenkettedik hónapban, a hónak huszonötödikén, felemelé Evil-Merodák, a babiloni király az ő uralkodásának első esztendejében Jojákinnak, a Júda királyának fejét, és kivevé őt a tömlöcből."
        },
        {
            "type": "line",
            "value": "És szépen szóla vele, és királyi székét ama királyoknak széke fölé emelte, akik vele valának Babilonban."
        },
        {
            "type": "line",
            "value": "És felcserélé tömlöcbeli ruháit, és mindenkor vele eszik vala ételt, életének minden napjában."
        },
        {
            "type": "line",
            "value": "És költségére állandó költség adatik vala néki a babiloni királytól minden napra, a halála napjáig, életének minden napjában."
        }
    ]
}

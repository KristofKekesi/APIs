{
   "meta": {
   "type": "text",
   "name": "7. Fejezet"
   },
   "data": [
        {
            "type": "line",
            "value": "Ily dolgot láttatott velem az Úr Isten; Ímé, teremte sáskát a sarjúfakadás kezdetén, és ímé sarjú vala a királyi kaszálás után!"
        },
        {
            "type": "line",
            "value": "És lőn, hogy amint felemésztette a földnek füvét, azt mondám: Uram, Isten! légy kegyelmes, kérlek! Hogyan állhasson meg Jákób, hiszen kicsiny?!"
        },
        {
            "type": "line",
            "value": "Megengesztelődék az Úr e dologban: Nem lesz meg! mondá az Úr."
        },
        {
            "type": "line",
            "value": "Ily dolgot láttatott velem az Úr Isten: Ímé, tüzet híva elő ítéletre az Úr Isten, és megemészté az a nagy mélységet, és megemészté az országot."
        },
        {
            "type": "line",
            "value": "De mondám: Uram, Isten! hagyd abba, kérlek! Hogyan állhatna meg Jákób; hiszen kicsiny?!"
        },
        {
            "type": "line",
            "value": "Megengesztelődék az Úr e dologban: Ez sem lészen meg, mondá az Úr Isten!"
        },
        {
            "type": "line",
            "value": "Ily dolgot láttatott velem: Ímé, ott állott az Úr egy függőleges kőfalon, és a kezében mérő-zsinór vala."
        },
        {
            "type": "line",
            "value": "És monda az Úr nékem: Mit látsz Ámós? Én pedig mondám: Mérőzsinórt. És mondá az Úr: Ímé, mérőzsinórral mérek népemnek, az Izráelnek közepette, és nem bocsátok meg néki többé."
        },
        {
            "type": "line",
            "value": "Bizony elpusztulnak Izsáknak magaslatai, és romba dőlnek Izráel szent helyei; és fegyverrel támadok a Jeroboám háza ellen."
        },
        {
            "type": "line",
            "value": "És elkülde Amáziás, Béth-El papja Jeroboámhoz, Izráel királyához, ezt üzenvén: Pártot ütött ellened Ámós az Izráel házában; nem tűrheti az ország az ő mindenféle beszédét."
        },
        {
            "type": "line",
            "value": "Mert így beszél Ámós: Fegyver által hal meg Jeroboám, az Izráel pedig fogságba vitetik az ő földéről!"
        },
        {
            "type": "line",
            "value": "Ámósnak pedig így szólt Amáziás: Menj el, próféta! Fuss el a Júda földére; ott egyed kenyered és ottan prófétálj!"
        },
        {
            "type": "line",
            "value": "Béth-Elben pedig ne prófétálj többé; mert a király szenthelye és az ország székháza ez!"
        },
        {
            "type": "line",
            "value": "És felele Ámós, és mondá Amáziásnak: Nem vagyok próféta, sem prófétának fia; barom-pásztor vagyok és vad fügét szedek;"
        },
        {
            "type": "line",
            "value": "De elhívott engem az Úr a nyáj mellől, és mondá nékem az Úr: Menj el és prófétálj az én népemnek, az Izráelnek!"
        },
        {
            "type": "line",
            "value": "Most azért halld meg az Úrnak beszédét! Te azt mondod: Ne prófétálj az Izráel ellen, és ne szólj az Izsák háza ellen!"
        },
        {
            "type": "line",
            "value": "Azért így szól az Úr: Feleséged paráznává lesz a városban; fiaid és leányaid fegyver által hullnak el; földedet felosztják kötéllel, és te magad tisztátalan földön halsz meg; az Izráel pedig fogságba vitetik az ő földéről."
        }
    ]
}

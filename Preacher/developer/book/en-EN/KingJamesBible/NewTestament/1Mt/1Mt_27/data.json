{
   "meta": {
   "type": "text",
   "name": "27. Fejezet"
   },
   "data": [
        {
            "type": "line",
            "value": "Mikor pedig reggel lőn, tanácsot tartának mind a főpapok és a nép vénei Jézus ellen, hogy őt megöljék."
        },
        {
            "type": "line",
            "value": "És megkötözvén őt, elvivék, és átadák őt Poncius Pilátusnak a helytartónak."
        },
        {
            "type": "line",
            "value": "Akkor látván Júdás, aki őt elárulá, hogy elítélték őt, megbánta dolgát, és visszavivé a harminc ezüst pénzt a főpapoknak és a véneknek,"
        },
        {
            "type": "line",
            "value": "Mondván: Vétkeztem, hogy elárultam az ártatlan vért. Azok pedig mondának: Mi közünk hozzá? Te lássad."
        },
        {
            "type": "line",
            "value": "Ő pedig eldobván az ezüst pénzeket a templomban, eltávozék; és elmenvén felakasztá magát."
        },
        {
            "type": "line",
            "value": "A főpapok pedig felszedvén az ezüst pénzeket, mondának: Nem szabad ezeket a templom kincsei közé tennünk, mert vérnek ára."
        },
        {
            "type": "line",
            "value": "Tanácsot ülvén pedig, megvásárlák azon a fazekasnak mezejét idegenek számára való temetőnek."
        },
        {
            "type": "line",
            "value": "Ezért hívják ezt a mezőt vérmezejének mind e mai napig."
        },
        {
            "type": "line",
            "value": "Ekkor teljesedék be a Jeremiás próféta mondása, aki így szólott: És vevék a harminc ezüst pénzt, a megbecsültnek árát, akit Izráel fiai részéről megbecsültek,"
        },
        {
            "type": "line",
            "value": "És adák azt a fazekas mezejéért, amint az Úr rendelte volt nékem."
        },
        {
            "type": "line",
            "value": "Jézus pedig ott álla a helytartó előtt; és kérdezé őt a helytartó, mondván: Te vagy-é a zsidók királya? Jézus pedig monda néki: Te mondod."
        },
        {
            "type": "line",
            "value": "És mikor vádolák őt a főpapok és a vének, semmit sem felele."
        },
        {
            "type": "line",
            "value": "Akkor monda néki Pilátus: Nem hallod-é, mily sok bizonyságot tesznek ellened?"
        },
        {
            "type": "line",
            "value": "És nem felele néki egyetlen szóra sem, úgy hogy a helytartó igen elcsodálkozék."
        },
        {
            "type": "line",
            "value": "Ünnepenként pedig egy foglyot szokott szabadon bocsátani a helytartó a sokaság kedvéért, akit akarának."
        },
        {
            "type": "line",
            "value": "Vala pedig akkor egy nevezetes foglyuk, akit Barabbásnak hívtak."
        },
        {
            "type": "line",
            "value": "Mikor azért egybegyülekezének, monda nékik Pilátus: Melyiket akarjátok hogy elbocsássam néktek: Barabbást-é, vagy Jézust, akit Krisztusnak hívnak?"
        },
        {
            "type": "line",
            "value": "Mert jól tudja vala, hogy irigységből adák őt kézbe."
        },
        {
            "type": "line",
            "value": "Amint pedig ő az ítélőszékben ül vala, külde ő hozzá a felesége, ezt üzenvén: Ne avatkozzál amaz igaz ember dolgába; mert sokat szenvedtem ma álmomban ő miatta."
        },
        {
            "type": "line",
            "value": "A főpapok és vének pedig reá beszélék a sokaságot, hogy Barabbást kérjék ki, Jézust pedig veszítsék el."
        },
        {
            "type": "line",
            "value": "Felelvén pedig a helytartó, monda nékik: A kettő közül melyiket akarjátok, hogy elbocsássam néktek? Azok pedig mondának: Barabbást."
        },
        {
            "type": "line",
            "value": "Monda nékik Pilátus: Mit cselekedjem hát Jézussal, akit Krisztusnak hívnak? Mindnyájan mondának: Feszíttessék meg!"
        },
        {
            "type": "line",
            "value": "A helytartó pedig monda: Mert mi rosszat cselekedett? Azok pedig még inkább kiáltoznak vala, mondván: Feszíttessék meg!"
        },
        {
            "type": "line",
            "value": "Pilátus pedig látván, hogy semmi sem használ, hanem még nagyobb háborúság támad, vizet vévén, megmosá kezeit a sokaság előtt, mondván: Ártatlan vagyok ez igaz embernek vérétől; ti lássátok!"
        },
        {
            "type": "line",
            "value": "És felelvén az egész nép, monda: Az ő vére mi rajtunk és a mi magzatainkon."
        },
        {
            "type": "line",
            "value": "Akkor elbocsátá nékik Barabbást; Jézust pedig megostoroztatván, kezökbe adá, hogy megfeszíttessék."
        },
        {
            "type": "line",
            "value": "Akkor a helytartó vitézei elvivék Jézust az őrházba, és oda gyűjték hozzá az egész csapatot."
        },
        {
            "type": "line",
            "value": "És levetkeztetvén őt, bíbor palástot adának reá."
        },
        {
            "type": "line",
            "value": "És tövisből fonott koronát tőnek a fejére, és nádszálat a jobb kezébe; és térdet hajtva előtte, csúfolják vala őt, mondván: Üdvöz légy zsidóknak királya!"
        },
        {
            "type": "line",
            "value": "És mikor megköpdösék őt, elvevék a nádszálat, és a fejéhez verdesik vala."
        },
        {
            "type": "line",
            "value": "És miután megcsúfolták, levevék róla a palástot és az ő maga ruháiba öltözteték; és elvivék, hogy megfeszítsék őt."
        },
        {
            "type": "line",
            "value": "Kifelé menve pedig találkozának egy cirénei emberrel, akit Simonnak hívnak vala; ezt kényszeríték, hogy vigye az ő keresztjét."
        },
        {
            "type": "line",
            "value": "És mikor eljutának arra a helyre, amelyet Golgothának, azaz koponya helyének neveznek,"
        },
        {
            "type": "line",
            "value": "Méreggel megelegyített ecetet adának néki inni; és megízlelvén, nem akara inni."
        },
        {
            "type": "line",
            "value": "Minekutána pedig megfeszíték őt, eloszták az ő ruháit, sorsot vetvén; hogy beteljék a próféta mondása: Megosztozának az én ruháimon, és az én köntösömre sorsot vetének."
        },
        {
            "type": "line",
            "value": "És leülvén, ott őrzik vala őt."
        },
        {
            "type": "line",
            "value": "És feje fölé illeszték az ő kárhoztatásának okát, oda írván: Ez Jézus, a zsidók királya."
        },
        {
            "type": "line",
            "value": "Akkor megfeszítének vele együtt két latrot, egyiket jobbkéz felől, és a másikat balkéz felől."
        },
        {
            "type": "line",
            "value": "Az arramenők pedig szidalmazzák vala őt, fejüket hajtogatván."
        },
        {
            "type": "line",
            "value": "És ezt mondván: Te, ki lerontod a templomot és harmadnapra fölépíted, szabadítsd meg magadat; ha Isten Fia vagy, szállj le a keresztről!"
        },
        {
            "type": "line",
            "value": "Hasonlóképpen a főpapok is csúfolódván az írástudókkal és a vénekkel egyetemben, ezt mondják vala:"
        },
        {
            "type": "line",
            "value": "Másokat megtartott, magát nem tudja megtartani. Ha Izráel királya, szálljon le most a keresztről, és majd hiszünk néki."
        },
        {
            "type": "line",
            "value": "Bízott az Istenben; mentse meg most őt, ha akarja; mert azt mondta: Isten Fia vagyok."
        },
        {
            "type": "line",
            "value": "Akiket vele együtt feszítének meg, a latrok is ugyanazt hányják vala szemére."
        },
        {
            "type": "line",
            "value": "Hat órától kezdve pedig sötétség lőn mind az egész földön, kilenc óráig."
        },
        {
            "type": "line",
            "value": "Kilenc óra körül pedig nagy fenszóval kiálta Jézus, mondván: ELI, ELI! LAMA SABAKTÁNI? azaz: Én Istenem, én Istenem! miért hagyál el engemet?"
        },
        {
            "type": "line",
            "value": "Némelyek pedig az ott állók közül, amint ezt hallák, mondának: Illést hívja ez."
        },
        {
            "type": "line",
            "value": "És egy közülök azonnal oda futamodván, egy szivacsot vőn, és megtöltvén ecettel és egy nádszálra tűzvén, inni ád vala néki."
        },
        {
            "type": "line",
            "value": "A többiek pedig ezt mondják vala: Hagyd el, lássuk eljő-é Illés, hogy megszabadítsa őt?"
        },
        {
            "type": "line",
            "value": "Jézus pedig ismét nagy fenszóval kiáltván, kiadá lelkét."
        },
        {
            "type": "line",
            "value": "És ímé a templom kárpítja fölétől aljáig ketté hasada; és a föld megindula, és a kősziklák megrepedezének;"
        },
        {
            "type": "line",
            "value": "És a sírok megnyílának, és sok elhúnyt szentnek teste föltámada."
        },
        {
            "type": "line",
            "value": "És kijövén a sírokból a Jézus föltámadása után, bementek a szent városba, és sokaknak megjelenének."
        },
        {
            "type": "line",
            "value": "A százados pedig és akik ő vele őrizték vala Jézust, látván a földindulást és amik történtek vala, igen megrémülének, mondván: Bizony, Istennek Fia vala ez!"
        },
        {
            "type": "line",
            "value": "Sok asszony vala pedig ott, akik távolról szemlélődnek vala, akik Galileából követték Jézust, szolgálván néki;"
        },
        {
            "type": "line",
            "value": "Ezek közt volt Mária Magdaléna, és Mária a Jakab és Józsé anyja, és a Zebedeus fiainak anyja."
        },
        {
            "type": "line",
            "value": "Mikor pedig beesteledék, eljöve egy gazdag ember Arimathiából, név szerint József, aki maga is tanítványa volt Jézusnak;"
        },
        {
            "type": "line",
            "value": "Ez Pilátushoz menvén, kéri vala a Jézus testét. Akkor parancsolá Pilátus, hogy adják át a testet."
        },
        {
            "type": "line",
            "value": "És magához vévén József a testet, begöngyölé azt tiszta gyolcsba,"
        },
        {
            "type": "line",
            "value": "És elhelyezé azt a maga új sírjába, amelyet a sziklába vágatott: és a sír szájára egy nagy követ hengerítvén, elméne."
        },
        {
            "type": "line",
            "value": "Ott vala pedig Mária Magdaléna és a másik Mária, akik a sír átellenében ülnek vala."
        },
        {
            "type": "line",
            "value": "Másnap pedig, amely péntek után következik, egybegyűlének a főpapok és a farizeusok Pilátushoz,"
        },
        {
            "type": "line",
            "value": "Ezt mondván: Uram, emlékezünk, hogy az a hitető még életében azt mondotta volt: Harmadnapra föltámadok."
        },
        {
            "type": "line",
            "value": "Parancsold meg azért, hogy őrizzék a sírt harmadnapig, nehogy az ő tanítványai odamenvén éjjel, ellopják őt és azt mondják a népnek: Feltámadott a halálból; és az utolsó hitetés gonoszabb legyen az elsőnél."
        },
        {
            "type": "line",
            "value": "Pilátus pedig monda nékik: Van őrségetek; menjetek, őríztessétek, amint tudjátok."
        },
        {
            "type": "line",
            "value": "Ők pedig elmenvén, a sírt őrizet alá helyezék, lepecsételvén a követ, az őrséggel."
        }
    ]
}

{
   "meta": {
   "type": "text",
   "name": "25. Fejezet"
   },
   "data": [
        {
            "type": "line",
            "value": "Akkor hasonlatos lesz a mennyeknek országa ama tíz szűzhöz, akik elővevén az ő lámpásaikat, kimenének a vőlegény elé."
        },
        {
            "type": "line",
            "value": "Öt pedig közülök eszes vala, és öt bolond."
        },
        {
            "type": "line",
            "value": "Akik bolondok valának, mikor lámpásaikat elővevék, nem vivének magukkal olajat;"
        },
        {
            "type": "line",
            "value": "Az eszesek pedig lámpásaikkal együtt olajat vivének az ő edényeikben."
        },
        {
            "type": "line",
            "value": "Késvén pedig a vőlegény, mindannyian elszunnyadának és aluvának."
        },
        {
            "type": "line",
            "value": "Éjfélkor pedig kiáltás lőn: Ímhol jő a vőlegény! Jőjjetek elébe!"
        },
        {
            "type": "line",
            "value": "Akkor felkelének mind azok a szűzek, és elkészíték az ő lámpásaikat."
        },
        {
            "type": "line",
            "value": "A bolondok pedig mondának az eszeseknek: Adjatok nékünk a ti olajotokból, mert a mi lámpásaink kialusznak."
        },
        {
            "type": "line",
            "value": "Az eszesek pedig felelének, mondván: Netalán nem lenne elegendő nékünk és néktek; menjetek inkább az árúsokhoz, és vegyetek magatoknak."
        },
        {
            "type": "line",
            "value": "Mikor pedig venni járnak vala, megérkezék a vőlegény; és akik készen valának, bemenének ő vele a menyegzőbe, és bezáraték az ajtó."
        },
        {
            "type": "line",
            "value": "Később pedig a többi szűzek is megjövének, mondván: Uram! Uram! nyisd meg mi nékünk."
        },
        {
            "type": "line",
            "value": "Ő pedig felelvén, monda: Bizony mondom néktek, nem ismerlek titeket."
        },
        {
            "type": "line",
            "value": "Vigyázzatok azért, mert sem a napot, sem az órát nem tudjátok, amelyen az embernek Fia eljő."
        },
        {
            "type": "line",
            "value": "Mert épen úgy van ez, mint az az ember, aki útra akarván kelni, eléhívatá az ő szolgáit, és amije volt, átadá nékik."
        },
        {
            "type": "line",
            "value": "És ada az egyiknek öt tálentomot, a másiknak kettőt, a harmadiknak pedig egyet, kinek-kinek az ő erejéhez képest; és azonnal útra kele."
        },
        {
            "type": "line",
            "value": "Elmenvén pedig aki az öt tálentomot kapta vala, kereskedék azokkal, és szerze más öt tálentomot."
        },
        {
            "type": "line",
            "value": "Azonképpen akié a kettő vala, az is más kettőt nyere."
        },
        {
            "type": "line",
            "value": "Aki pedig az egyet kapta vala, elmenvén, elásá azt a földbe, és elrejté az ő urának pénzét."
        },
        {
            "type": "line",
            "value": "Sok idő múlva pedig megjöve ama szolgáknak ura, és számot vete velök."
        },
        {
            "type": "line",
            "value": "És előjövén aki az öt tálentomot kapta vala, hoza más öt tálentomot, mondván: Uram, öt tálentomot adtál vala nékem; ímé más öt tálentomot nyertem azokon."
        },
        {
            "type": "line",
            "value": "Az ő ura pedig monda néki: Jól vagyon jó és hű szolgám, kevesen voltál hű, sokra bízlak ezután; menj be a te uradnak örömébe."
        },
        {
            "type": "line",
            "value": "Előjövén pedig az is, aki a két tálentomot kapta vala, monda: Uram, két tálentomot adtál volt nékem; ímé más két tálentomot nyertem azokon."
        },
        {
            "type": "line",
            "value": "Monda néki az ő ura: Jól vagyon jó és hű szolgám, kevesen voltál hű, sokra bízlak ezután; menj be a te uradnak örömébe."
        },
        {
            "type": "line",
            "value": "Előjövén pedig az is, aki az egy tálentomot kapta vala, monda: Uram, tudtam, hogy te kegyetlen ember vagy, aki ott is aratsz, ahol nem vetettél, és ott is takarsz, ahol nem vetettél;"
        },
        {
            "type": "line",
            "value": "Azért félvén, elmentem és elástam a te tálentomodat a földbe; ímé megvan ami a tied."
        },
        {
            "type": "line",
            "value": "Az ő ura pedig felelvén, monda néki: Gonosz és rest szolga, tudtad, hogy ott is aratok, ahol nem vetettem, és ott is takarok, ahol nem vetettem;"
        },
        {
            "type": "line",
            "value": "El kellett volna tehát helyezned az én pénzemet a pénzváltóknál; és én, megjövén, nyereséggel kaptam volna meg a magamét."
        },
        {
            "type": "line",
            "value": "Vegyétek el azért tőle a tálentomot, és adjátok annak, akinek tíz tálentoma van."
        },
        {
            "type": "line",
            "value": "Mert mindenkinek, akinek van, adatik, és megszaporíttatik; akinek pedig nincsen, attól az is elvétetik, amije van."
        },
        {
            "type": "line",
            "value": "És a haszontalan szolgát vessétek a külső sötétségre; ott lészen sírás és fogcsikorgatás."
        },
        {
            "type": "line",
            "value": "Mikor pedig eljő az embernek Fia az ő dicsőségében, és ő vele mind a szent angyalok, akkor beül majd az ő dicsőségének királyiszékébe."
        },
        {
            "type": "line",
            "value": "És elébe gyűjtetnek mind a népek, és elválasztja őket egymástól, miként a pásztor elválasztja a juhokat a kecskéktől."
        },
        {
            "type": "line",
            "value": "És a juhokat jobb keze felől, a kecskéket pedig bal keze felől állítja."
        },
        {
            "type": "line",
            "value": "Akkor ezt mondja a király a jobb keze felől állóknak: Jertek, én Atyámnak áldottai, örököljétek ez országot, amely számotokra készíttetett a világ megalapítása óta."
        },
        {
            "type": "line",
            "value": "Mert éheztem, és ennem adtatok; szomjúhoztam, és innom adtatok; jövevény voltam, és befogadtatok engem;"
        },
        {
            "type": "line",
            "value": "Mezítelen voltam, és megruháztatok; beteg voltam, és meglátogattatok; fogoly voltam, és eljöttetek hozzám."
        },
        {
            "type": "line",
            "value": "Akkor felelnek majd néki az igazak, mondván: Uram, mikor láttuk, hogy éheztél, és tápláltunk volna? vagy szomjúhoztál, és innod adtunk volna?"
        },
        {
            "type": "line",
            "value": "És mikor láttuk, hogy jövevény voltál, és befogadtunk volna? vagy mezítelen voltál, és felruháztunk volna?"
        },
        {
            "type": "line",
            "value": "Mikor láttuk, hogy beteg vagy fogoly voltál, és hozzád mentünk volna?"
        },
        {
            "type": "line",
            "value": "És felelvén a király, azt mondja majd nékik: Bizony mondom néktek, amennyiben megcselekedtétek egygyel az én legkisebb atyámfiai közül, én velem cselekedtétek meg."
        },
        {
            "type": "line",
            "value": "Akkor szól majd az ő bal keze felől állókhoz is: Távozzatok tőlem, ti átkozottak, az örök tűzre, amely az ördögnek és az ő angyalainak készíttetett."
        },
        {
            "type": "line",
            "value": "Mert éheztem, és nem adtatok ennem; szomjúhoztam, és nem adtatok innom;"
        },
        {
            "type": "line",
            "value": "Jövevény voltam, és nem fogadtatok be engem; mezítelen voltam, és nem ruháztatok meg engem; beteg és fogoly voltam, és nem látogattatok meg engem."
        },
        {
            "type": "line",
            "value": "Akkor ezek is felelnek majd néki, mondván: Uram, mikor láttuk, hogy éheztél, vagy szomjúhoztál, vagy hogy jövevény, vagy mezítelen, vagy beteg, vagy fogoly voltál, és nem szolgáltunk volna néked?"
        },
        {
            "type": "line",
            "value": "Akkor felel majd nékik, mondván: Bizony mondom néktek, amennyiben nem cselekedtétek meg egygyel eme legkisebbek közül, én velem sem cselekedtétek meg."
        },
        {
            "type": "line",
            "value": "És ezek elmennek majd az örök gyötrelemre; az igazak pedig az örök életre."
        }
    ]
}

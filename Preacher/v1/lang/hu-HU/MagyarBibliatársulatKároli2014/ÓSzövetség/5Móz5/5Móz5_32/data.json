{
   "meta": {
   "type": "text",
   "name": "32. Fejezet"
   },
   "data": [
        {
            "type": "line",
            "value": "Figyeljetek egek, hadd szóljak! Hallgassa a föld is számnak beszédeit!"
        },
        {
            "type": "line",
            "value": "Csepegjen tanításom, mint eső; hulljon mint harmat a beszédem; mint langyos zápor a gyenge fűre, s mint permetezés a pázsitra!"
        },
        {
            "type": "line",
            "value": "Mert az Úr nevét hirdetem: magasztaljátok Istenünket!"
        },
        {
            "type": "line",
            "value": "Kőszikla! Cselekedete tökéletes, mert minden ő úta igazság! Hűséges Isten és nem csalárd; igaz és egyenes ő!"
        },
        {
            "type": "line",
            "value": "Gonoszak voltak hozzá, nem fiai, a magok gyalázatja; romlott és elvetemült nemzedék."
        },
        {
            "type": "line",
            "value": "Így fizettek-é az Úrnak: balga és értelmetlen nép?! Nem atyád-é ő, aki teremtett? Ő alkotott és erősített meg."
        },
        {
            "type": "line",
            "value": "Emlékezzél meg az ős időkről; gondoljátok el annyi nemzedék éveit! Kérdezd meg atyádat és megjelenti néked, a te véneidet és megmondják néked!"
        },
        {
            "type": "line",
            "value": "Mikor a Felséges örökséget osztott a népeknek; mikor szétválasztá az ember fiait: megszabta a népek határait, Izráel fiainak száma szerint,"
        },
        {
            "type": "line",
            "value": "Mert az Úrnak része az ő népe, Jákób néki sorssal jutott öröksége."
        },
        {
            "type": "line",
            "value": "Puszta földön találta vala őt, zordon, sivatag vadonban; körülvette őt, gondja volt reá, őrizte, mint a szeme fényét;"
        },
        {
            "type": "line",
            "value": "Mint a fészkén felrebbenő sas, fiai felett lebeg, kiterjeszti felettök szárnyait, felveszi őket, és tollain emeli őket:"
        },
        {
            "type": "line",
            "value": "Egymaga vezette őt az Úr; idegen Isten nem volt ő vele."
        },
        {
            "type": "line",
            "value": "A föld magaslatain járatta őt, mezők terméseivel étette, kősziklából is mézet szopatott vele, kovaszirtből is olajat;"
        },
        {
            "type": "line",
            "value": "Tehenek vaját, és juhok tejét bárányok kövérjével, básáni kosokat és bakkecskéket a buza java kövérjével; és szőlő vérét, bort ittál."
        },
        {
            "type": "line",
            "value": "És meghízott Jesurun, és rúgódozott. Meghíztál, megkövéredtél, elhájasodtál. És elhagyá Istent, teremtőjét, és megveté az ő üdvösségének kőszikláját."
        },
        {
            "type": "line",
            "value": "Idegen istenekkel ingerelték, útálatosságokkal bosszantották."
        },
        {
            "type": "line",
            "value": "Ördögöknek áldoztak, nem Istennek; isteneknek, akiket nem ismertek; újaknak, akik csak most támadtak, akiket nem rettegtek a ti atyáitok."
        },
        {
            "type": "line",
            "value": "A Kősziklát, aki szült téged, elfeledted; megfelejtkeztél Istenről, aki nemzett téged."
        },
        {
            "type": "line",
            "value": "Látta ezt az Úr és megútálta bosszúságában az ő fiait és leányait."
        },
        {
            "type": "line",
            "value": "És monda: Elrejtem orcámat előlök, hadd látom, mi lesz a végök? Mert elzüllött nemzetség ez, fiak, akikben nincs hűség!"
        },
        {
            "type": "line",
            "value": "Azzal ingereltek ők, ami nem isten; hiábavalóságaikkal bosszantottak engem; én pedig azzal ingerlem őket, ami nem népem: bolond nemzettel bosszantom őket."
        },
        {
            "type": "line",
            "value": "Mert tűz lobban fel haragomban és leég a Seol fenekéig; megemészti a földet és gyümölcsét, és felgyújtja a hegyek alapjait."
        },
        {
            "type": "line",
            "value": "Veszedelmeket halmozok reájok, nyilaimat mind rájok fogyasztom."
        },
        {
            "type": "line",
            "value": "Éhségtől aszottan, láztól emésztetten és keserű dögvésztől  a vadak fogait is rájok bocsátom, a porban csúszók mérgével együtt."
        },
        {
            "type": "line",
            "value": "Kivül fegyver pusztít, az ágyasházakban rettegés: ifjat és szűzet, csecsszopót a vén emberrel együtt."
        },
        {
            "type": "line",
            "value": "Mondom: Elfuvom őket, eltörlöm emlékezetöket az emberek közül."
        },
        {
            "type": "line",
            "value": "Ha nem tartanék az ellenség bosszantásától, hogy szorongatóik a dolgot félremagyarázzák, és hogy ezt mondják: A mi kezünk a hatalmas, és nem az Úr cselekedte mind ezt! -"
        },
        {
            "type": "line",
            "value": "Mert tanács-vesztett nép ez, és nincs bennök értelem."
        },
        {
            "type": "line",
            "value": "Vajha eszesek volnának, megértenék ezt, meggondolnák, hogy mi lesz a végök!"
        },
        {
            "type": "line",
            "value": "Miképpen kergethetne egy ezeret, és kettő hogyan űzhetne tízezeret, ha az ő Kősziklájok el nem adja őket, és ha az Úr kézbe nem adja őket?!"
        },
        {
            "type": "line",
            "value": "Mert a mi Kősziklánk nem olyan, mint az ő kősziklájok; ellenségeink is megítélhetik!"
        },
        {
            "type": "line",
            "value": "Mert az ő szőlőjök Sodoma szőlője és Gomora mezősége; bogyóik mérges bogyók, keserűek a gerézdjeik."
        },
        {
            "type": "line",
            "value": "Sárkányok mérge az ő boruk, áspiskígyóknak kegyetlen epéje."
        },
        {
            "type": "line",
            "value": "Nincsen-é ez elrejtve nálam, lepecsételve az én kincseim között?"
        },
        {
            "type": "line",
            "value": "Enyém a bosszúállás és megfizetés, amikor lábuk megtántorodik; mert közel van az ő veszedelmök napja, és siet, ami rájok vár!"
        },
        {
            "type": "line",
            "value": "Mert megítéli az Úr az ő népét, és megkönyörül az ő szolgáin, ha látja, hogy elfogyott az erő, s védett és védtelen oda van."
        },
        {
            "type": "line",
            "value": "És ezt mondja: Hol az ő istenök? a Kőszikla, amelyben bizakodtak?"
        },
        {
            "type": "line",
            "value": "Akik megették az ő véres áldozataik kövérjét, megitták az ő italáldozatuk borát: keljenek fel és segítsenek meg titeket, és oltalmazzanak meg titeket!"
        },
        {
            "type": "line",
            "value": "Most lássátok meg, hogy én vagyok, és nincs Isten kivülem! Én ölök és elevenítek, én sebesítek és én gyógyítok, és nincs, aki kezemből megszabadítson."
        },
        {
            "type": "line",
            "value": "Mert felemelem kezemet az égre, és ezt mondom: Örökké élek én!"
        },
        {
            "type": "line",
            "value": "Ha megélesítem fényes kardomat és ítélethez fog kezem: bosszút állok ellenségeimen és megfizetek gyűlölőimnek."
        },
        {
            "type": "line",
            "value": "Megrészegítem nyilaimat vérrel, és kardom jól lakik hússal: a legyilkoltak és foglyok vérével, az ellenség vezéreinek fejéből!"
        },
        {
            "type": "line",
            "value": "Ujjongjatok ti nemzetek, ő népe! Mert ő megtorolja az ő szolgáinak vérét, bosszút áll az ő ellenségein, földjének és népének megbocsát!"
        },
        {
            "type": "line",
            "value": "Elméne azért Mózes és elmondá ez éneknek minden ígéjét a nép füle hallására, ő és Józsué a Nún fia."
        },
        {
            "type": "line",
            "value": "És mikor végig elmondá Mózes mind ez ígéket az egész Izráelnek,"
        },
        {
            "type": "line",
            "value": "Monda nékik: Vegyétek szívetekre mind ezeket az ígéket, amelyekkel én bizonyságot teszek ellenetek e mai napon; és parancsoljátok meg fiaitoknak, hogy tartsák meg és teljesítsék e törvénynek minden ígéjét;"
        },
        {
            "type": "line",
            "value": "Mert nem hiábavaló íge ez néktek; hanem ez a ti életetek, és ez íge által hosszabbítjátok meg napjaitokat azon a földön, amelyre általmentek a Jordánon, hogy bírjátok azt."
        },
        {
            "type": "line",
            "value": "És ugyanezen a napon szóla az Úr Mózesnek, mondván:"
        },
        {
            "type": "line",
            "value": "Menj fel ebbe az Abarim hegységbe, a Nébó hegyére, amely Moáb földén van és pedig Jérikhóval átellenben; és nézd meg a Kanaán földét, amelyet én Izráel fiainak adok örökségül."
        },
        {
            "type": "line",
            "value": "És halj meg a hegyen, amelyre felmégy, és takaríttassál a te népedhez, amiképpen meghalt Áron, a te testvéred a Hór hegyén, és takaríttatott az ő népeihez;"
        },
        {
            "type": "line",
            "value": "Mivelhogy vétkeztetek ellenem Izráel fiai között a versengésnek vizénél, a Cin pusztájában Kádesnél: mert nem szenteltetek meg engem Izráel fiai között."
        },
        {
            "type": "line",
            "value": "Mert szemközt látod a földet; de arra a földre, amelyet én adok Izráel fiainak, oda nem mégy be."
        }
    ]
}

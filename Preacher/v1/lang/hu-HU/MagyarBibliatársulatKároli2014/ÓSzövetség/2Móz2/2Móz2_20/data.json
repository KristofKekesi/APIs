{
   "meta": {
   "type": "text",
   "name": "20. Fejezet"
   },
   "data": [
        {
            "type": "line",
            "value": "És szólá Isten mindezeket az igéket, mondván:"
        },
        {
            "type": "line",
            "value": "Én, az Úr, vagyok a te Istened, aki kihoztalak téged Égyiptomnak földéről, a szolgálat házából."
        },
        {
            "type": "line",
            "value": "Ne legyenek néked idegen isteneid én előttem."
        },
        {
            "type": "line",
            "value": "Ne csinálj magadnak faragott képet, és semmi hasonlót azokhoz, amelyek fenn az égben, vagy amelyek alant a földön, vagy amelyek a vizekben a föld alatt vannak."
        },
        {
            "type": "line",
            "value": "Ne imádd és ne tiszteld azokat; mert én, az Úr a te Istened, féltőn-szerető Isten vagyok, aki megbüntetem az atyák vétkét a fiakban, harmad és negyediziglen, akik engem gyűlölnek."
        },
        {
            "type": "line",
            "value": "De irgalmasságot cselekszem ezeriziglen azokkal, akik engem szeretnek, és az én parancsolatimat megtartják."
        },
        {
            "type": "line",
            "value": "Az Úrnak a te Istenednek nevét hiába fel ne vedd; mert nem hagyja azt az Úr büntetés nélkül, aki az ő nevét hiába felveszi."
        },
        {
            "type": "line",
            "value": "Megemlékezzél a szombatnapról, hogy megszenteljed azt."
        },
        {
            "type": "line",
            "value": "Hat napon át munkálkodjál, és végezd minden dolgodat;"
        },
        {
            "type": "line",
            "value": "De a hetedik nap az Úrnak a te Istenednek szombatja: semmi dolgot se tégy azon se magad, se fiad, se leányod, se szolgád, se szolgálóleányod, se barmod, se jövevényed, aki a te kapuidon belől van;"
        },
        {
            "type": "line",
            "value": "Mert hat napon teremté az Úr az eget és a földet, a tengert és mindent, ami azokban van, a hetedik napon pedig megnyugovék. Azért megáldá az Úr a szombat napját, és megszentelé azt."
        },
        {
            "type": "line",
            "value": "Tiszteld atyádat és anyádat, hogy hosszú ideig élj azon a földön, amelyet az Úr a te Istened ád te néked."
        },
        {
            "type": "line",
            "value": "Ne ölj."
        },
        {
            "type": "line",
            "value": "Ne paráználkodjál."
        },
        {
            "type": "line",
            "value": "Ne lopj."
        },
        {
            "type": "line",
            "value": "Ne tégy a te felebarátod ellen hamis tanúbizonyságot."
        },
        {
            "type": "line",
            "value": "Ne kívánd a te felebarátodnak házát. Ne kívánd a te felebarátodnak feleségét, se szolgáját, se szolgálóleányát, se ökrét, se szamarát, és semmit, ami a te felebarátodé."
        },
        {
            "type": "line",
            "value": "Az egész nép pedig látja vala a mennydörgéseket, a villámlásokat, a kürt zengését és a hegy füstölgését. És látja vala a nép, és megrémüle, és hátrább álla."
        },
        {
            "type": "line",
            "value": "És mondának Mózesnek: Te beszélj velünk, és mi hallgatunk; de az Isten ne beszéljen velünk, hogy meg ne haljunk."
        },
        {
            "type": "line",
            "value": "Mózes pedig monda a népnek: Ne féljetek; mert azért jött az Isten, hogy titeket megkísértsen, és hogy az ő félelme legyen előttetek, hogy ne vétkezzetek."
        },
        {
            "type": "line",
            "value": "Távol álla azért a nép, Mózes pedig közelebb méne a felhőhöz, melyben az Isten vala."
        },
        {
            "type": "line",
            "value": "És monda az Úr Mózesnek: Ezt mondd az Izráel fiainak: Magatok láttátok, hogy az égből beszéltem veletek."
        },
        {
            "type": "line",
            "value": "Ne csináljatok én mellém ezüst isteneket, és arany isteneket se csináljatok magatoknak."
        },
        {
            "type": "line",
            "value": "Földből csinálj nékem oltárt, és azon áldozd a te égő- és hálaáldozatodat, juhaidat és ökreidet. Valamely helyen akarom, hogy az én nevemről megemlékezzetek, elmegyek tehozzád és megáldalak téged."
        },
        {
            "type": "line",
            "value": "Ha pedig kövekből csinálsz nékem oltárt, ne építsd azt faragott kőből: mert amint faragó vasadat rávetetted, megfertőztetted azt."
        },
        {
            "type": "line",
            "value": "Lépcsőkön se menj fel az én oltáromhoz, hogy a te szemérmed fel ne fedeztessék azon."
        }
    ]
}

{
   "meta": {
   "type": "text",
   "name": "19. Fejezet"
   },
   "data": [
        {
            "type": "line",
            "value": "És szóla Saul fiának, Jonathánnak, és a többi szolgáinak, hogy öljék meg Dávidot; de Jonathán, a Saul fia nagyon szereté őt."
        },
        {
            "type": "line",
            "value": "Megmondá azért Jonathán Dávidnak, mondván: Az én atyám, Saul azon van, hogy téged megöljön, azért vigyázz magadra reggel; titkos helyen tartózkodjál és rejtsd el magad."
        },
        {
            "type": "line",
            "value": "Én pedig kimegyek, és atyám mellett megállok a mezőn, ahol te leszesz, és beszélni fogok atyámmal felőled, és meglátom, mint lesz, és tudtodra adom néked."
        },
        {
            "type": "line",
            "value": "És Jonathán kedvezően nyilatkozék Dávid felől az ő atyja, Saul előtt, és monda néki: Ne vétkezzék a király Dávid ellen, az ő szolgája ellen, mert ő nem vétett néked, sőt szolgálata felette hasznos volt néked."
        },
        {
            "type": "line",
            "value": "Mert ő kockára tette életét és megverte a Filiszteust, és az Úr nagy szabadulást szerze az egész Izráelnek. Te láttad azt és örültél rajta; miért vétkeznél azért az ártatlan vér ellen, megölvén Dávidot ok nélkül."
        },
        {
            "type": "line",
            "value": "És hallgatott Saul Jonathán szavára, és megesküvék Saul: Él az Úr, hogy nem fog megöletni!"
        },
        {
            "type": "line",
            "value": "Akkor szólítá Jonathán Dávidot, és megmondá néki Jonathán mind e beszédeket; és Saulhoz vezeté Jonathán Dávidot, aki ismét olyan lőn előtte, mint annakelőtte."
        },
        {
            "type": "line",
            "value": "A háború pedig ismét megkezdődék, és Dávid kivonula, és harcola a Filiszteusok ellen, és nagy vereséget okozott nékik, és azok elfutának előle."
        },
        {
            "type": "line",
            "value": "Az Istentől küldött gonosz lélek azonban megszállta Sault, mikor házában ült és dárdája kezében vala; Dávid pedig pengeté a hárfát kezével."
        },
        {
            "type": "line",
            "value": "Akkor Saul a dárdával Dávidot a falhoz akará szegezni, de félrehajolt Saul elől, és a dárda a falba verődött. Dávid pedig elszalada, és elmenekült azon éjjel."
        },
        {
            "type": "line",
            "value": "És követeket külde Saul a Dávid házához, hogy reá lessenek és reggel megöljék őt. De tudtára adá Dávidnak Mikál, az ő felesége, mondván: Ha meg nem mented életedet ez éjjel, holnap megölnek."
        },
        {
            "type": "line",
            "value": "És lebocsátá Mikál Dávidot az ablakon; ő pedig elment és elszalada, és megmenté magát."
        },
        {
            "type": "line",
            "value": "És vevé Mikál a theráfot és az ágyba fekteté azt, és feje alá kecskeszőrből készült párnát tett, és betakará lepedővel."
        },
        {
            "type": "line",
            "value": "Mikor pedig Saul elküldé a követeket, hogy Dávidot megfogják, azt mondá: Dávid beteg."
        },
        {
            "type": "line",
            "value": "És Saul elküldé ismét a követeket, hogy megnézzék Dávidot, mondván: Ágyastól is hozzátok őt előmbe, hogy megöljem őt."
        },
        {
            "type": "line",
            "value": "És mikor a követek oda menének: ímé, a theráf volt az ágyban, és feje alatt a kecskeszőrből készült párna volt."
        },
        {
            "type": "line",
            "value": "Akkor monda Saul Mikálnak: Mi dolog, hogy engem úgy megcsaltál?  elbocsátád az én ellenségemet, és ő elmenekült. És felele Mikál Saulnak: Ő mondá nékem, bocsáss el engem, vagy megöllek téged."
        },
        {
            "type": "line",
            "value": "Dávid pedig elfutván, megszabadula; és elment Sámuelhez Rámába, és elbeszélte néki mindazt, amit Saul vele cselekedett. Elméne ezután ő és Sámuel, és Nájóthban tartózkodának."
        },
        {
            "type": "line",
            "value": "És tudtára adák Saulnak, mondván: Ímé Dávid Nájóthban van, Rámában."
        },
        {
            "type": "line",
            "value": "Követeket külde azért Saul, hogy Dávidot fogják meg. Amint azonban meglátták a prófétáknak seregét, akik prófétálának, és Sámuelt, aki ott állott, mint az ő előljárójuk; akkor az Istennek lelke Saul követeire szállott, és azok is prófétálának."
        },
        {
            "type": "line",
            "value": "Mikor pedig megmondták Saulnak, más követeket külde, és azok is prófétálának. Akkor harmadízben is követeket külde Saul, de azok is prófétálának."
        },
        {
            "type": "line",
            "value": "Elméne azért ő maga is Rámába. És amint a nagy kúthoz érkezék, mely Székuban van, megkérdezé, mondván: Hol van Sámuel és Dávid? És felelének: Ímé Nájóthban, Rámában."
        },
        {
            "type": "line",
            "value": "És elméne oda Nájóthba, Rámában. És az Istennek lelke szálla ő reá is, és folytonosan prófétála, míg eljutott Nájóthba, Rámában."
        },
        {
            "type": "line",
            "value": "És leveté ő is ruháit, és prófétála, ő is Sámuel előtt és ott feküvék meztelenül azon az egész napon és egész éjszakán. Azért mondják: Avagy Saul is a próféták közt van-é?"
        }
    ]
}

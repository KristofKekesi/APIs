{
   "meta": {
   "type": "text",
   "name": "21. Fejezet"
   },
   "data": [
        {
            "type": "line",
            "value": "Mikor pedig meghallotta a Kananeus, Arad királya, aki lakozik vala dél felől, hogy jön Izráel a kémeknek útán: megütközék Izráellel, és foglyokat ejte közülök."
        },
        {
            "type": "line",
            "value": "Fogadást tőn azért Izráel az Úrnak, és monda: Ha valóban kezembe adod e népet, eltörlöm az ő városait."
        },
        {
            "type": "line",
            "value": "És meghallgatá az Úr Izráelnek szavát, és kézbe adá a Kananeust, és eltörlé őket, és azoknak városait. És nevezé azt a helyet Hormának."
        },
        {
            "type": "line",
            "value": "És elindulának a Hór hegyétől a veres tengerhez vivő úton, hogy megkerüljék Edom földét. És a népnek lelke megkeseredék útközben."
        },
        {
            "type": "line",
            "value": "És szóla a nép Isten ellen és Mózes ellen: Miért hoztatok fel minket Égyiptomból, hogy meghaljunk e pusztában? Mert nincsen kenyér, víz sincsen, és e hitvány eledelt útálja a mi lelkünk."
        },
        {
            "type": "line",
            "value": "Bocsáta azért az Úr a népre tüzes kígyókat, és megmardosák a népet, és sokan meghalának Izráel népéből."
        },
        {
            "type": "line",
            "value": "Akkor méne a nép Mózeshez, és mondának: Vétkeztünk, mert szólottunk az Úr ellen és te ellened; imádkozzál az Úrhoz, hogy vigye el rólunk a kígyókat. És imádkozék Mózes a népért."
        },
        {
            "type": "line",
            "value": "És monda az Úr Mózesnek: Csinálj magadnak tüzes kígyót, és tűzd fel azt póznára: és ha valaki megmarattatik, és feltekint arra, életben maradjon."
        },
        {
            "type": "line",
            "value": "Csinála azért Mózes rézkígyót, és feltűzé azt póznára. És lőn, hogy ha a kígyó valakit megmar vala, és az feltekinte a rézkígyóra, életben marada."
        },
        {
            "type": "line",
            "value": "Azután elindulának Izráel fiai, és tábort ütének Obóthban."
        },
        {
            "type": "line",
            "value": "Obóthból is elindulának, és tábort ütének Hije-Abarimban, abban a pusztában, amely Moáb előtt vala napkelet felől."
        },
        {
            "type": "line",
            "value": "Onnét elindulának, és tábort ütének Zéred völgyében."
        },
        {
            "type": "line",
            "value": "Onnét elindulának, és tábort ütének az Arnon vizén túl, amely van a pusztában, és kijő az Emoreus határából. Mert az Arnon Moábnak határa Moáb között és Emoreus között."
        },
        {
            "type": "line",
            "value": "Azért van szó az Úr hadainak könyvében: Vahébről Szúfában, és a patakokról Arnonnál,"
        },
        {
            "type": "line",
            "value": "És a patakok folyásáról, amely Ar város felé hajol és Moáb határára dűl."
        },
        {
            "type": "line",
            "value": "És onnét Béérbe menének. Ez az a kút, amelynél mondotta vala az Úr Mózesnek: Gyűjtsd össze a népet, és adok nékik vizet."
        },
        {
            "type": "line",
            "value": "Akkor éneklé az Izráel ez éneket: Jőjj fel óh kút! énekeljetek néki!"
        },
        {
            "type": "line",
            "value": "Kút, amelyet fejedelmek ástak; a nép előkelői vájtak, kormánypálcával, vezérbotjaikkal. És a pusztából Mathanába menének."
        },
        {
            "type": "line",
            "value": "És Mathanából Nahaliélbe, és Nahaliélből Bámóthba."
        },
        {
            "type": "line",
            "value": "Bámóthból pedig abba a völgybe, amely Moáb mezején van, onnan a Piszga tetejére, amely a sivatagra néz."
        },
        {
            "type": "line",
            "value": "És külde Izráel követeket Szíhonhoz, az Emoreusok királyához, mondván:"
        },
        {
            "type": "line",
            "value": "Hadd mehessek át a te földeden! Nem hajlunk mezőre, sem szőlőre, kútvizet sem iszunk; az országúton megyünk, míg átmegyünk a te határodon."
        },
        {
            "type": "line",
            "value": "De nem engedé Szíhon Izráelnek, hogy átmenjen az ő határán, sőt egybegyűjté Szíhon minden népét, és kiméne Izráel ellen a pusztába, és jöve Jahácba; és megütközék Izráellel."
        },
        {
            "type": "line",
            "value": "És megveré őt Izráel fegyvernek élivel, és elfoglalá annak földét Arnontól Jabbókig, az Ammon fiaiig; mert erős vala az Ammon fiainak határa."
        },
        {
            "type": "line",
            "value": "És elfoglalá Izráel mind e városokat, és megtelepedék Izráel az Emoreusok minden városában, Hesbonban és annak minden városában;"
        },
        {
            "type": "line",
            "value": "Mert Hesbon Szíhonnak az Emoreusok királyának városa vala, ki is hadakozott vala Moábnak előbbi királyával, és elvett vala minden földet annak kezéből Arnonig."
        },
        {
            "type": "line",
            "value": "Azért mondják a példabeszédmondók: Jőjjetek Hesbonba! Építtessék és erősíttessék Szíhon városa!"
        },
        {
            "type": "line",
            "value": "Mert tűz jött ki Hesbonból, láng Szíhon városából; megemésztette Art, Moábnak városát, Arnon magaslatainak urait."
        },
        {
            "type": "line",
            "value": "Jaj néked Moáb! Elvesztél Kámosnak népe! Futásra adta ő fiait, leányait fogságra Szíhonnak, az emoreus királynak."
        },
        {
            "type": "line",
            "value": "De mi lövöldöztük őket, elveszett Hesbon Dibonig, és elpusztítottuk Nofáig, amely Medebáig ér."
        },
        {
            "type": "line",
            "value": "Megtelepedék azért Izráel az Emoreusok földén."
        },
        {
            "type": "line",
            "value": "És elkülde Mózes, hogy megkémleljék Jázert, és bevevék annak városait, és kiűzé az Emoreust, aki ott vala."
        },
        {
            "type": "line",
            "value": "Majd megfordulának, és felmenének a Básánba vivő úton. És kijöve Og, Básán királya ő ellenök, ő és egész népe, hogy megütközzenek Hedreiben."
        },
        {
            "type": "line",
            "value": "Akkor monda az Úr Mózesnek: Ne félj tőle, mert a te kezedbe adtam őt, és egész népét, és az ő földét. És úgy cselekedjél vele, amiképpen cselekedtél Szíhonnal az Emoreusok királyával, aki lakik vala Hesbonban."
        },
        {
            "type": "line",
            "value": "Megverék azért őt és az ő fiait és egész népét annyira, hogy egy sem marada belőle; és elfoglalák az ő földét."
        }
    ]
}

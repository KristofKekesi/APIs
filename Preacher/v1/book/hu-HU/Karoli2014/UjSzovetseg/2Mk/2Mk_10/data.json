{
   "meta": {
   "type": "text",
   "name": "10. Fejezet"
   },
   "data": [
        {
            "type": "line",
            "value": "Onnan pedig felkelvén Judea határaiba méne, a Jordánon túl való részen által; és ismét sokaság gyűl vala hozzá; ő pedig szokása szerint ismét tanítja vala őket."
        },
        {
            "type": "line",
            "value": "És a farizeusok hozzámenvén megkérdezék tőle, ha szabad-é férjnek feleségét elbocsátani, kísértvén őt."
        },
        {
            "type": "line",
            "value": "Ő pedig felelvén, monda nékik: Mit parancsolt néktek Mózes?"
        },
        {
            "type": "line",
            "value": "Ők pedig mondának: Mózes megengedte, hogy válólevelet írjunk, és elváljunk."
        },
        {
            "type": "line",
            "value": "És Jézus felelvén, monda nékik: A ti szívetek keménysége miatt írta néktek ezt a parancsolatot;"
        },
        {
            "type": "line",
            "value": "De a teremtés kezdete óta férfiúvá és asszonnyá teremté őket az Isten."
        },
        {
            "type": "line",
            "value": "Annakokáért elhagyja az ember az ő atyját és anyját; és ragaszkodik a feleségéhez,"
        },
        {
            "type": "line",
            "value": "És lesznek ketten egy testté! Azért többé nem két, hanem egy test."
        },
        {
            "type": "line",
            "value": "Annakokáért amit az Isten egybe szerkesztett, ember el ne válassza."
        },
        {
            "type": "line",
            "value": "És odahaza az ő tanítványai ismét megkérdezék őt e dolog felől."
        },
        {
            "type": "line",
            "value": "Ő pedig monda nékik: Aki elbocsátja feleségét és mást vesz el, házasságtörést követ el az ellen."
        },
        {
            "type": "line",
            "value": "Ha pedig a feleség hagyja el a férjét és mással kel egybe, házasságtörést követ el."
        },
        {
            "type": "line",
            "value": "Ekkor gyermekeket hozának hozzá, hogy illesse meg őket; a tanítványok pedig feddik vala azokat, akik hozák."
        },
        {
            "type": "line",
            "value": "Jézus pedig ezt látván, haragra gerjede és monda nékik: Engedjétek hozzám jőni a gyermekeket és ne tiltsátok el őket; mert ilyeneké az Istennek országa."
        },
        {
            "type": "line",
            "value": "Bizony mondom néktek: Aki nem úgy fogadja az Isten országát, mint gyermek, semmiképpen sem megy be abba."
        },
        {
            "type": "line",
            "value": "Aztán ölébe vevé azokat, és kezét rájok vetvén, megáldá őket."
        },
        {
            "type": "line",
            "value": "És mikor útnak indult vala, hozzá futván egy ember és letérdelvén előtte, kérdezi vala őt: Jó Mester, mit cselekedjem, hogy az örökéletet elnyerhessem?"
        },
        {
            "type": "line",
            "value": "Jézus pedig monda néki: Miért mondasz engem jónak? Senki sem jó, csak egy, az Isten."
        },
        {
            "type": "line",
            "value": "A parancsolatokat tudod: Ne paráználkodjál; ne ölj; ne lopj; hamis tanubizonyságot ne tégy, kárt ne tégy; tiszteljed atyádat és anyádat."
        },
        {
            "type": "line",
            "value": "Az pedig felelvén, monda néki: Mester, mindezeket megtartottam ifjúságomtól fogva."
        },
        {
            "type": "line",
            "value": "Jézus pedig rátekintvén, megkedvelé őt, és monda néki: Egy fogyatkozásod van; eredj el, add el minden vagyonodat, és add a szegényeknek, és kincsed lesz mennyben; és jer, kövess engem, felvévén a keresztet."
        },
        {
            "type": "line",
            "value": "Az pedig elszomorodván e beszéden, elméne búsan; mert sok jószága vala."
        },
        {
            "type": "line",
            "value": "Jézus pedig körültekintvén, monda tanítványainak: Mily nehezen mennek be az Isten országába, akiknek gazdagságuk van!"
        },
        {
            "type": "line",
            "value": "A tanítványok pedig álmélkodának az ő beszédén; de Jézus ismét felelvén, monda nékik: Gyermekeim, mily nehéz azoknak, akik a gazdagságban bíznak, az Isten országába bemenni!"
        },
        {
            "type": "line",
            "value": "Könnyebb a tevének a tű fokán átmenni, hogynem a gazdagnak az Isten országába bejutni."
        },
        {
            "type": "line",
            "value": "Azok pedig még inkább álmélkodnak vala, mondván magok között: Kicsoda idvezülhet tehát?"
        },
        {
            "type": "line",
            "value": "Jézus pedig rájuk tekintvén, monda: Az embereknél lehetetlen, de nem az Istennél; mert az Istennél minden lehetséges."
        },
        {
            "type": "line",
            "value": "És Péter kezdé mondani néki: Ímé, mi elhagytunk mindent, és követtünk téged."
        },
        {
            "type": "line",
            "value": "Jézus pedig felelvén, monda: Bizony mondom néktek, senki sincs, aki elhagyta házát, vagy fitestvéreit, vagy nőtestvéreit, vagy atyját, vagy anyját, vagy feleségét, vagy gyermekeit, vagy szántóföldeit én érettem és az evangyéliomért,"
        },
        {
            "type": "line",
            "value": "Aki százannyit ne kapna most ebben az időben, házakat, fitestvéreket, nőtestvéreket, anyákat, gyermekeket és szántóföldeket, üldözésekkel együtt; a jövendő világon pedig örök életet."
        },
        {
            "type": "line",
            "value": "Sok elsők pedig lesznek utolsók, és sok utolsók elsők."
        },
        {
            "type": "line",
            "value": "Útban valának pedig Jeruzsálembe menve fel; és előttök megy vala Jézus, ők pedig álmélkodának, és követvén őt, félnek vala. És ő a tizenkettőt ismét maga mellé vévén, kezde nékik szólni azokról a dolgokról, amik majd vele történnek,"
        },
        {
            "type": "line",
            "value": "Mondván: Ímé, felmegyünk Jeruzsálembe, és az embernek Fia átadatik a főpapoknak és az írástudóknak, és halálra kárhoztatják őt, és a pogányok kezébe adják őt;"
        },
        {
            "type": "line",
            "value": "És megcsúfolják őt, és megostorozzák őt, és megköpdösik őt, és megölik őt; de harmadnapon feltámad."
        },
        {
            "type": "line",
            "value": "És hozzájárulának Jakab és János, a Zebedeus fiai, ezt mondván: Mester, szeretnők, hogy amire kérünk, tedd meg nékünk."
        },
        {
            "type": "line",
            "value": "Ő pedig monda nékik: Mit kívántok, hogy tegyek veletek?"
        },
        {
            "type": "line",
            "value": "Azok pedig mondának néki: Add meg nékünk, hogy egyikünk jobb kezed felől, másikunk pedig bal kezed felől üljön a te dicsőségedben."
        },
        {
            "type": "line",
            "value": "Jézus pedig monda nékik: Nem tudjátok, mit kértek. Megihatjátok-é a pohárt, amelyet én megiszom; és megkeresztelkedhettek-é azzal a keresztséggel, amelylyel én megkeresztelkedem?"
        },
        {
            "type": "line",
            "value": "Azok pedig mondának néki: Megtehetjük. Jézus pedig monda nékik: A pohárt ugyan, amelyet én megiszom, megisszátok, és a keresztséggel, amelylyel én megkeresztelkedem, megkeresztelkedtek;"
        },
        {
            "type": "line",
            "value": "De az én jobb és bal kezem felől való ülést nem az én dolgom megadni, hanem azoké lesz az, akiknek elkészíttetett."
        },
        {
            "type": "line",
            "value": "És hallván ezt a tíz tanítvány, haragudni kezdének Jakabra és Jánosra."
        },
        {
            "type": "line",
            "value": "Jézus pedig magához szólítván őket, monda nékik: Tudjátok, hogy azok, akik a pogányok között fejedelmeknek tartatnak, uralkodnak felettök, és az ő nagyjaik hatalmaskodnak rajtok."
        },
        {
            "type": "line",
            "value": "De nem így lesz közöttetek; hanem, aki nagy akar lenni közöttetek, az legyen a ti szolgátok;"
        },
        {
            "type": "line",
            "value": "És aki közületek első akar lenni, mindenkinek szolgája legyen:"
        },
        {
            "type": "line",
            "value": "Mert az embernek Fia sem azért jött, hogy néki szolgáljanak, hanem hogy ő szolgáljon, és adja az ő életét váltságul sokakért."
        },
        {
            "type": "line",
            "value": "És Jerikóba érkezének: és mikor ő és az ő tanítványai és nagy sokaság Jerikóból kimennek vala, a Timeus fia, a vak Bartimeus, ott üle az úton, koldulván."
        },
        {
            "type": "line",
            "value": "És amikor meghallá, hogy ez a Názáreti Jézus, kezde kiáltani, mondván: Jézus, Dávidnak Fia, könyörülj rajtam!"
        },
        {
            "type": "line",
            "value": "És sokan feddik vala őt, hogy hallgasson; de ő annál jobban kiáltja vala: Dávidnak Fia, könyörülj rajtam!"
        },
        {
            "type": "line",
            "value": "Akkor Jézus megállván, mondá, hogy hívják elő. És előhívják vala a vakot, mondván néki: Bízzál; kelj föl, hív tégedet."
        },
        {
            "type": "line",
            "value": "Az pedig felső ruháját ledobván, és felkelvén, Jézushoz méne."
        },
        {
            "type": "line",
            "value": "És felelvén Jézus, monda néki: Mit akarsz, hogy cselekedjem veled? A vak pedig monda néki: Mester, hogy lássak."
        },
        {
            "type": "line",
            "value": "Jézus pedig monda néki: Eredj el, a te hited megtartott téged. És azonnal megjött a szemevilága, és követi vala Jézust az úton."
        }
    ]
}

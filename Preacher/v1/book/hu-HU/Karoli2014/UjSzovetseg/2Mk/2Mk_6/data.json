{
   "meta": {
   "type": "text",
   "name": "6. Fejezet"
   },
   "data": [
        {
            "type": "line",
            "value": "És kiméne onnét, és méne az ő hazájába, és követék őt az ő tanítványai."
        },
        {
            "type": "line",
            "value": "És amint eljött vala a szombat, tanítani kezde a zsinagógában; és sokan, akik őt hallák, elálmélkodának vala, mondván: Honnét vannak ennél ezek? És mely bölcsesség az, ami néki adatott, hogy ily csodadolgok is történnek általa?"
        },
        {
            "type": "line",
            "value": "Avagy nem ez-é az az ácsmester, Máriának a fia, Jakabnak, Józsénak, Júdásnak és Simonnak pedig testvére? És nincsenek-é itt közöttünk az ő nőtestvérei is? És megbotránkoznak vala ő benne."
        },
        {
            "type": "line",
            "value": "Jézus pedig monda nékik: Nincs próféta tisztesség nélkül csak a maga hazájában, és a rokonai között és a maga házában."
        },
        {
            "type": "line",
            "value": "Nem is tehet vala ott semmi csodát, csak nehány beteget gyógyíta meg, rájok vetvén kezeit."
        },
        {
            "type": "line",
            "value": "És csodálkozik vala azoknak hitetlenségén. Aztán köröskörül járja vala a falvakat, tanítván."
        },
        {
            "type": "line",
            "value": "Majd magához szólítá a tizenkettőt, és kezdé őket kiküldeni kettőnként, és ada nékik hatalmat a tisztátalan lelkeken."
        },
        {
            "type": "line",
            "value": "És megparancsolá nékik, hogy az útra semmit ne vigyenek egy pálcán kívül; se táskát, se kenyeret, se pénzt az övükben;"
        },
        {
            "type": "line",
            "value": "Hanem kössenek sarut, de két ruhát ne öltsenek."
        },
        {
            "type": "line",
            "value": "És monda nékik: Ahol valamely házba bementek, ott maradjatok mindaddig, amíg tovább mentek onnét."
        },
        {
            "type": "line",
            "value": "Akik pedig nem fogadnak titeket, sem nem hallgatnak rátok, onnét kimenvén, verjétek le a port lábaitokról, bizonyságul ő ellenök. Bizony mondom néktek: Sodomának vagy Gomorának tűrhetőbb lesz a dolga az ítélet napján, mint annak a városnak."
        },
        {
            "type": "line",
            "value": "Kimenvén azért, prédikálják vala, hogy térjenek meg."
        },
        {
            "type": "line",
            "value": "És sok ördögöt űznek vala ki, és olajjal sok beteget megkennek és meggyógyítnak vala."
        },
        {
            "type": "line",
            "value": "És meghallá ezeket Heródes király (mert nyilvánvalóvá lőn az ő neve) és monda: Keresztelő János támadt fel a halálból és azért működnek benne ez erők."
        },
        {
            "type": "line",
            "value": "Némelyek azt mondják vala, hogy Illés ő; mások meg azt mondják vala, hogy Próféta, vagy olyan, mint egy a próféták közül."
        },
        {
            "type": "line",
            "value": "Heródes pedig ezeket hallván, monda: Akinek én fejét vétetém, az a János ez; ő támadt fel a halálból."
        },
        {
            "type": "line",
            "value": "Mert maga Heródes fogatta el és vettette vala börtönbe Jánost, Heródiás miatt, Fülöpnek, az ő testvérének felesége miatt, mivelhogy azt vette vala feleségül."
        },
        {
            "type": "line",
            "value": "Mert János azt mondá Heródesnek: Nem szabad néked a testvéred feleségével élned."
        },
        {
            "type": "line",
            "value": "Heródiás pedig ólálkodik vala utána, és meg akarja vala őt ölni; de nem teheté."
        },
        {
            "type": "line",
            "value": "Mert Heródes fél vala Jánostól, igaz és szent embernek ismervén őt, és oltalmazá őt; és ráhallgatván, sok dologban követi, és örömest hallgatja vala őt."
        },
        {
            "type": "line",
            "value": "De egy alkalmatos nap jöttével, mikor Heródes a maga születése ünnepén nagyjainak, vezéreinek és Galilea előkelő embereinek lakomát ad vala,"
        },
        {
            "type": "line",
            "value": "És ennek a Heródiásnak a leánya beméne és táncola, és megtetszék Heródesnek és a vendégeknek, monda a király a leánynak: Kérj tőlem, amit akarsz, és megadom néked."
        },
        {
            "type": "line",
            "value": "És megesküvék néki, hogy: Bármit kérsz tőlem, megadom néked, még ha országom felét is."
        },
        {
            "type": "line",
            "value": "Az pedig kimenvén, monda az ő anyjának: Mit kérjek? Ez pedig mondja: A Keresztelő János fejét."
        },
        {
            "type": "line",
            "value": "És a királyhoz nagy sietve azonnal bemenvén, kéré őt mondván: Akarom, hogy mindjárt add ide nékem a Keresztelő János fejét egy tálban."
        },
        {
            "type": "line",
            "value": "A király pedig noha igen megszomorodék, eskűje és a vendégek miatt nem akará őt elutasítani."
        },
        {
            "type": "line",
            "value": "És azonnal hóhért küldvén a király, megparancsolá, hogy hozzák el annak fejét."
        },
        {
            "type": "line",
            "value": "Ez pedig elmenvén, fejét vevé annak a börtönben, és előhozá a fejét egy tálban és adá a leánynak; a leány pedig az anyjának adá azt."
        },
        {
            "type": "line",
            "value": "A tanítványai pedig, amikor ezt meghallották vala, eljövének, és elvivék a testét, és sírba tevék."
        },
        {
            "type": "line",
            "value": "És az apostolok összegyűlekezének Jézushoz, és elbeszélének néki mindent, azt is, amiket cselekedtek, azt is, amiket tanítottak vala."
        },
        {
            "type": "line",
            "value": "Ő pedig monda nékik: Jertek el csupán ti magatok valamely puszta helyre és pihenjetek meg egy kevéssé. Mert sokan valának a járó-kelők, és még evésre sem volt alkalmas idejök."
        },
        {
            "type": "line",
            "value": "És elmenének hajón egy puszta helyre csupán ő magok."
        },
        {
            "type": "line",
            "value": "A sokaság pedig meglátá őket, amint mennek vala, és sokan megismerék őt; és minden városból egybefutának oda gyalog, és megelőzék őket, és hozzá gyülekezének."
        },
        {
            "type": "line",
            "value": "És kimenvén Jézus nagy sokaságot láta, és megszáná őket, mert olyanok valának, mint a pásztor nélkül való juhok. És kezdé őket sokra tanítani."
        },
        {
            "type": "line",
            "value": "Mikor pedig immár nagy idő vala, hozzámenvén az ő tanítványai mondának: Puszta ez a hely, és immár nagy idő van:"
        },
        {
            "type": "line",
            "value": "Bocsásd el őket, hogy elmenvén a körülfekvő majorokba és falvakba, vegyenek magoknak kenyeret; mert nincs mit enniök."
        },
        {
            "type": "line",
            "value": "Ő pedig felelvén, monda nékik: Adjatok nékik ti enniök. És mondának néki: Elmenvén, vegyünk-é kétszáz pénz árú kenyeret, hogy enni adjunk nékik?"
        },
        {
            "type": "line",
            "value": "Ő pedig monda nékik: Hány kenyeretek van? Menjetek és nézzétek meg. És megtudván, mondának: Öt, és két halunk."
        },
        {
            "type": "line",
            "value": "És parancsolá nékik, hogy ültessenek le mindenkit csoportonként a zöld pázsitra."
        },
        {
            "type": "line",
            "value": "Letelepedének azért szakaszonként, százával és ötvenével."
        },
        {
            "type": "line",
            "value": "Ő pedig vette vala az öt kenyeret és a két halat, és az égre tekintvén, hálákat ada; és megszegé a kenyereket és adá tanítványainak, hogy tegyék azok elé; és a két halat is elosztá mindnyájok között."
        },
        {
            "type": "line",
            "value": "Evének azért mindnyájan, és megelégedének;"
        },
        {
            "type": "line",
            "value": "És maradékot is szedének fel tizenkét tele kosárral, és a halakból is."
        },
        {
            "type": "line",
            "value": "Akik pedig a kenyerekből ettek, mintegy ötezeren valának férfiak."
        },
        {
            "type": "line",
            "value": "És azonnal kényszeríté tanítványait, hogy hajóba szálljanak, és menjenek át előre a túlsó partra Bethsaida felé, amíg ő a sokaságot elbocsátja."
        },
        {
            "type": "line",
            "value": "Minekutána pedig elbocsátotta őket, fölméne a hegyre imádkozni."
        },
        {
            "type": "line",
            "value": "És mikor beesteledék, a hajó a tenger közepén vala, ő pedig egymaga a szárazon."
        },
        {
            "type": "line",
            "value": "És látá őket, amint vesződnek az evezéssel; mert a szél szembe fú vala velök; és az éj negyedik szakában hozzájuk méne a tengeren járva; és el akar vala haladni mellettük."
        },
        {
            "type": "line",
            "value": "Azok pedig látván őt a tengeren járni, kisértetnek vélték, és felkiáltának;"
        },
        {
            "type": "line",
            "value": "Mert mindnyájan látják vala őt és megrémülének. De ő azonnal megszólítá őket, és monda nékik: Bízzatok; én vagyok, ne féljetek."
        },
        {
            "type": "line",
            "value": "Ekkor beméne hozzájuk a hajóba, és elállt a szél; ők pedig magukban szerfölött álmélkodnak és csodálkoznak vala."
        },
        {
            "type": "line",
            "value": "Mert nem okultak a kenyereken, mivelhogy a szívök meg vala keményedve."
        },
        {
            "type": "line",
            "value": "És átkelve, eljutának a Genezáret földére, és kikötének."
        },
        {
            "type": "line",
            "value": "De mihelyt kiszálltak a hajóból, azonnal megismerék őt,"
        },
        {
            "type": "line",
            "value": "És azt az egész környéket befutván, kezdék a betegeket a nyoszolyákon ide-oda hordozni, amerre hallják vala, hogy ő ott van."
        },
        {
            "type": "line",
            "value": "És ahová bemegy vala a falvakba vagy városokba vagy majorokba, a betegeket letevék a piacokon, és kérik vala őt, hogy legalább a ruhája szegélyét illethessék. És valahányan csak illeték, meggyógyulának."
        }
    ]
}

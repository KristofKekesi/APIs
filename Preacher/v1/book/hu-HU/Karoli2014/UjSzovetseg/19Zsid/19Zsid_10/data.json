{
   "meta": {
   "type": "text",
   "name": "10. Fejezet"
   },
   "data": [
        {
            "type": "line",
            "value": "Minthogy a törvényben a jövendő jóknak árnyéka, nem maga a dolgok képe van meg, ennélfogva azokkal az áldozatokkal, amelyeket esztendőnként szünetlenül visznek, sohasem képes tökéletességre juttatni az odajárulókat;"
        },
        {
            "type": "line",
            "value": "Különben megszűnt volna az áldozás, mivelhogy az egyszer megtisztult áldozók többé semminemű bűntudattal nem bírtak volna."
        },
        {
            "type": "line",
            "value": "De azok esztendőnként bűnre emlékeztetnek."
        },
        {
            "type": "line",
            "value": "Mert lehetetlen, hogy a bikák és bakok vére eltörölje a bűnöket."
        },
        {
            "type": "line",
            "value": "Azért a világba bejövetelekor így szól: Áldozatot és ajándékot nem akartál, de testet alkottál nékem,"
        },
        {
            "type": "line",
            "value": "Égő és bűnért való áldozatokat nem kedveltél."
        },
        {
            "type": "line",
            "value": "Akkor mondám: Ímé itt vagyok, (a könyv fejezetében írva vagyon rólam), hogy cselekedjem óh Isten a te akaratodat."
        },
        {
            "type": "line",
            "value": "Fentebb mondván, hogy áldozatot és ajándékot és égő, meg bűnért való áldozatokat nem akartál, sem nem kedveltél amelyeket a törvény szerint visznek,"
        },
        {
            "type": "line",
            "value": "Ekkor ezt mondotta: Ímé itt vagyok, hogy cselekedjem a te akaratodat. Eltörli az elsőt, hogy meghagyja a másodikat,"
        },
        {
            "type": "line",
            "value": "Amely akarattal szenteltettünk meg egyszer s mindenkorra, a Jézus Krisztus testének megáldozása által."
        },
        {
            "type": "line",
            "value": "És minden pap naponként szolgálatban áll és gyakorta viszi ugyanazokat az áldozatokat, amelyek sohasem képesek eltörölni a bűnöket."
        },
        {
            "type": "line",
            "value": "Ő azonban, egy áldozattal áldozván a bűnökért, mindörökre űle az Istennek jobbjára,"
        },
        {
            "type": "line",
            "value": "Várván ímmár, míg lábainak zsámolyául vettetnek az ő ellenségei."
        },
        {
            "type": "line",
            "value": "Mert egyetlenegy áldozatával örökre tökéletesekké tette a megszentelteket."
        },
        {
            "type": "line",
            "value": "Bizonyságot tesz pedig erről mi nékünk a Szent Lélek is, mert minekutána előre mondotta:"
        },
        {
            "type": "line",
            "value": "Ez az a szövetség, melyet kötök velök ama napok után, mondja az Úr: Adom az én törvényemet az ő szíveikbe, és az ő elméjökbe írom be azokat,"
        },
        {
            "type": "line",
            "value": "Azután így szól: És az ő bűneikről és álnokságaikról többé meg nem emlékezem."
        },
        {
            "type": "line",
            "value": "Ahol pedig bűnök bocsánata vagyon, ott nincs többé bűnért való áldozat."
        },
        {
            "type": "line",
            "value": "Mivelhogy azért atyámfiai bizodalmunk van a szentélybe való bemenetelre a Jézus vére által,"
        },
        {
            "type": "line",
            "value": "Azon az úton, amelyet ő szentelt nékünk új és élő út gyanánt, a kárpit, azaz az ő teste által,"
        },
        {
            "type": "line",
            "value": "És lévén nagy papunk az Isten háza felett:"
        },
        {
            "type": "line",
            "value": "Járuljunk hozzá igaz szívvel, hitnek teljességével, mint akiknek szívök tiszta a gonosz lelkiismerettől,"
        },
        {
            "type": "line",
            "value": "És testök meg van mosva tiszta vízzel; tartsuk meg a reménységnek vallását tántoríthatatlanul, mert hű az, aki ígéretet tett,"
        },
        {
            "type": "line",
            "value": "És ügyeljünk egymásra, a szeretetre és jó cselekedetekre való felbuzdulás végett,"
        },
        {
            "type": "line",
            "value": "El nem hagyván a magunk gyülekezetét, amiképpen szokásuk némelyeknek, hanem intvén egymást annyival inkább, mivel látjátok, hogy ama nap közelget."
        },
        {
            "type": "line",
            "value": "Mert ha szándékosan vétkezünk, az igazság megismerésére való eljutás után, akkor többé nincs bűnökért való áldozat,"
        },
        {
            "type": "line",
            "value": "Hanem az ítéletnek valami rettenetes várása és a tűznek lángja, amely megemészti az ellenszegülőket."
        },
        {
            "type": "line",
            "value": "Aki megveti a Mózes törvényét, két vagy három tanubizonyságra irgalom nélkül meghal;"
        },
        {
            "type": "line",
            "value": "Gondoljátok meg, mennyivel súlyosabb büntetésre méltónak ítéltetik az, aki az Isten Fiát megtapodja, és a szövetségnek vérét, melylyel megszenteltetett, tisztátalannak tartja, és a kegyelemnek Lelkét bántalmazza?"
        },
        {
            "type": "line",
            "value": "Mert ismerjük azt, aki így szólt: Enyém a bosszúállás, én megfizetek, ezt mondja az Úr. És ismét: Az Úr megítéli az ő népét."
        },
        {
            "type": "line",
            "value": "Rettenetes dolog az élő Istennek kezébe esni."
        },
        {
            "type": "line",
            "value": "Emlékezzetek pedig vissza a régebbi napokra, amelyekben, minekutána megvilágosíttattatok, sok szenvedésteljes küzdelmet állottatok ki,"
        },
        {
            "type": "line",
            "value": "Midőn egyfelől gyalázásokkal és nyomorgattatásokkal nyilvánosság elé hurcoltak titeket, másfelől társai lettetek azoknak, akik így jártak."
        },
        {
            "type": "line",
            "value": "Mert a foglyokkal is együtt szenvedtetek, és vagyonotok elrablását örömmel fogadtátok, tudván, hogy néktek jobb és maradandó vagyonotok van a mennyekben."
        },
        {
            "type": "line",
            "value": "Ne dobjátok el hát bizodalmatokat, melynek nagy jutalma van."
        },
        {
            "type": "line",
            "value": "Mert békességes tűrésre van szükségetek, hogy az Isten akaratát cselekedvén, elnyerjétek az ígéretet."
        },
        {
            "type": "line",
            "value": "Mert még vajmi kevés idő, és aki eljövendő, eljő és nem késik."
        },
        {
            "type": "line",
            "value": "Az igaz pedig hitből él. És aki meghátrál, abban nem gyönyörködik a lelkem."
        },
        {
            "type": "line",
            "value": "De mi nem vagyunk meghátrálás emberei, hogy elvesszünk, hanem hitéi, hogy életet nyerjünk."
        }
    ]
}

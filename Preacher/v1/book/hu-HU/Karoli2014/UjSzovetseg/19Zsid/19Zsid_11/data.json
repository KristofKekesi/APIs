{
   "meta": {
   "type": "text",
   "name": "11. Fejezet"
   },
   "data": [
        {
            "type": "line",
            "value": "A hit pedig a reménylett dolgoknak valósága, és a nem látott dolgokról való meggyőződés."
        },
        {
            "type": "line",
            "value": "Mert ezzel szereztek jó bizonyságot a régebbiek."
        },
        {
            "type": "line",
            "value": "Hit által értjük meg, hogy a világ Isten beszéde által teremtetett, hogy ami látható, a láthatatlanból állott elő."
        },
        {
            "type": "line",
            "value": "Hit által vitt Ábel becsesebb áldozatot Istennek, mint Kain, ami által bizonyságot nyert afelől, hogy igaz, bizonyságot tevén az ő ajándékairól Isten, és az által még holta után is beszél."
        },
        {
            "type": "line",
            "value": "Hit által vitetett fel Énokh, hogy ne lásson halált, és nem találták meg, mert az Isten felvitte őt. Mert felvitetése előtt bizonyságot nyert afelől, hogy kedves volt Istennek."
        },
        {
            "type": "line",
            "value": "Hit nélkül pedig lehetetlen Istennek tetszeni; mert aki Isten elé járul, hinnie kell, hogy ő létezik és megjutalmazza azokat, akik őt keresik."
        },
        {
            "type": "line",
            "value": "Hit által tisztelte Istent Noé, mikor megintetvén a még nem látott dolgok felől, házanépe megtartására bárkát készített, amely által kárhoztatá e világot és a hitből való igazságnak örökösévé lett."
        },
        {
            "type": "line",
            "value": "Hit által engedelmeskedett Ábrahám, mikor elhívatott, hogy menjen ki arra a helyre, amelyet örökölendő vala, és kiméne, nem tudván, hová megy."
        },
        {
            "type": "line",
            "value": "Hit által lakott az ígéret földén, mint idegenben, sátorokban lakván Izsákkal és Jákóbbal, ugyanazon ígéretnek örökös társaival."
        },
        {
            "type": "line",
            "value": "Mert várja vala az alapokkal bíró várost, melynek építője és alkotója az Isten."
        },
        {
            "type": "line",
            "value": "Hit által nyert erőt Sára is az ő méhében való foganásra, és életkora ellenére szűlt, minthogy hűnek tartotta azt, aki az ígéretet tette."
        },
        {
            "type": "line",
            "value": "Azért is egytől, még pedig mintegy kihalttól annyian származtak, mint az égnek csillagai sokaságra nézve, és mint a tenger partja mellett a fövény, mely megszámlálhatatlan."
        },
        {
            "type": "line",
            "value": "Hitben haltak meg mindezek, nem nyerve meg az ígéreteket, hanem csak távolról látva és üdvözölve azokat, és vallást tevén arról, hogy idegenek és vándorok a földön."
        },
        {
            "type": "line",
            "value": "Mert akik így szólnak, nyilván jelentik, hogy hazát keresnek."
        },
        {
            "type": "line",
            "value": "És hogyha eszökbe jutott volna az, amelyből kijöttek, volt volna idejök a visszatérésre."
        },
        {
            "type": "line",
            "value": "Így azonban jobb után vágyódnak, tudniillik mennyei után; azért nem szégyenli őket az Isten, hogy Istenöknek neveztessék, mert készített nékik várost."
        },
        {
            "type": "line",
            "value": "Hit által áldozta meg Ábrahám Izsákot, próbára tétetvén, és az egyszülöttet vitte áldozatul, ő, ki az ígéreteket nyerte,"
        },
        {
            "type": "line",
            "value": "Akinek meg volt mondva: Izsákban neveztetik néked mag;"
        },
        {
            "type": "line",
            "value": "Úgy gondolkozván, hogy az Isten a halálból is képes feltámasztani, miért is őt példaképpen visszanyerte."
        },
        {
            "type": "line",
            "value": "Hit által áldá meg a jövendőkre nézve Izsák Jákóbot és Ézsaut."
        },
        {
            "type": "line",
            "value": "Hit által áldá meg a haldokló Jákób a József fiainak mindenikét, és botja végére hajolva imádkozott."
        },
        {
            "type": "line",
            "value": "Hit által emlékezett meg élete végén József az Izráel fiainak kimeneteléről, és az ő tetemeiről rendelkezett."
        },
        {
            "type": "line",
            "value": "Hit által rejtegették Mózest az ő szülei születése után három hónapig, mivel látták, hogy kellemes a gyermek, és nem féltek a király parancsától."
        },
        {
            "type": "line",
            "value": "Hit által tiltakozott Mózes, midőn felnövekedett, hogy a Faraó leánya fiának mondják,"
        },
        {
            "type": "line",
            "value": "Inkább választván az Isten népével való együttnyomorgást, mint a bűnnek ideig-óráig való gyönyörűségét;"
        },
        {
            "type": "line",
            "value": "Égyiptom kincseinél nagyobb gazdagságnak tartván Krisztus gyalázatát, mert a megjutalmazásra tekintett."
        },
        {
            "type": "line",
            "value": "Hit által hagyta oda Égyiptomot, nem félvén a király haragjától; mert erős szívű volt, mintha látta volna a láthatatlant."
        },
        {
            "type": "line",
            "value": "Hit által rendelte a páskát és a vérnek kiontását, hogy az öldöklő ne illesse az ő elsőszülötteiket."
        },
        {
            "type": "line",
            "value": "Hit által keltek át a veres tengeren, mint valami szárazföldön, amit megpróbálván az égyiptomiak, elnyelettek."
        },
        {
            "type": "line",
            "value": "Hit által omlottak le Jérikónak kőfalai, midőn hét napig köröskörül járták."
        },
        {
            "type": "line",
            "value": "Hit által nem veszett el Ráháb, a parázna nő az engedetlenekkel együtt, befogadván a kémeket békességgel."
        },
        {
            "type": "line",
            "value": "És mit mondjak még? Hiszen kifogynék az időből, ha szólnék Gedeonról, Bárákról, Sámsonról, Jeftéről, Dávidról, Sámuelről és a prófétákról;"
        },
        {
            "type": "line",
            "value": "Akik hit által országokat győztek le, igazságot cselekedtek, az ígéreteket elnyerték, az oroszlánok száját betömték."
        },
        {
            "type": "line",
            "value": "Megoltották a tűznek erejét, megmenekedtek a kard élitől, felerősödtek a betegségből, erősek lettek a háborúban, megszalasztották az idegenek táborait."
        },
        {
            "type": "line",
            "value": "Asszonyok feltámadás útján visszanyerték halottjaikat; mások kínpadra vonattak, visszautasítván a szabadulást, hogy becsesebb feltámadásban részesüljenek."
        },
        {
            "type": "line",
            "value": "Mások pedig megcsúfoltatások és megostoroztatások próbáját állották ki, sőt még bilincseket és börtönt is;"
        },
        {
            "type": "line",
            "value": "Megköveztettek, kínpróbát szenvedtek, szétfűrészeltettek, kardra hányattak, juhoknak és kecskéknek bőrében bujdostak, nélkülözve, nyomorgattatva, gyötörtetve,"
        },
        {
            "type": "line",
            "value": "Akikre nem volt méltó e világ, bujdosva pusztákon és hegyeken, meg barlangokban és a földnek hasadékaiban."
        },
        {
            "type": "line",
            "value": "És mindezek, noha hit által jó bizonyságot nyertek, nem kapták meg az ígéretet."
        },
        {
            "type": "line",
            "value": "Mivel Isten mi felőlünk valami jobbról gondoskodott, hogy nálunk nélkül tökéletességre ne jussanak."
        }
    ]
}

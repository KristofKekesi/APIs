{
   "meta": {
   "type": "text",
   "name": "17. Fejezet"
   },
   "data": [
        {
            "type": "line",
            "value": "Monda pedig a tanítványoknak: Lehetetlen dolog, hogy botránkozások ne essenek; de jaj annak, aki által esnek."
        },
        {
            "type": "line",
            "value": "Jobb annak, ha egy malomkövet vetnek a nyakába, és ha a tengerbe vettetik, hogynem mint egyet e kicsinyek közül megbotránkoztasson."
        },
        {
            "type": "line",
            "value": "Őrizzétek meg magatokat: ha pedig a te atyádfia vétkezik ellened, dorgáld meg őt; és ha megtér, bocsáss meg néki."
        },
        {
            "type": "line",
            "value": "És ha egy napon hétszer vétkezik ellened, és egy napon hétszer te hozzád tér, mondván: Megbántam; megbocsáss néki."
        },
        {
            "type": "line",
            "value": "És mondának az apostolok az Úrnak: Növeljed a mi hitünket!"
        },
        {
            "type": "line",
            "value": "Monda pedig az Úr: Ha annyi hitetek volna, mint a mustármag, ezt mondanátok ím ez eperfának: Szakadj ki gyökerestől, és plántáltassál a tengerbe; és engedne néktek."
        },
        {
            "type": "line",
            "value": "Kicsoda pedig ti közületek az, aki, ha egy szolgája van, és az szánt vagy legeltet, tüstént azt mondja annak, mihelyt a mezőről megjő: Jer elő, ülj asztalhoz?"
        },
        {
            "type": "line",
            "value": "Sőt nem ezt mondja-e néki: Készíts vacsorámra valót, és felövezvén magadat, szolgálj nékem, míg én eszem és iszom; és azután egyél és igyál te?"
        },
        {
            "type": "line",
            "value": "Avagy megköszöni-é annak a szolgának, hogy azt mívelte, amit néki parancsolt? Nem gondolom."
        },
        {
            "type": "line",
            "value": "Ezenképpen ti is, ha mindazokat megcselekedtétek, amik néktek parancsoltattak, mondjátok, hogy: Haszontalan szolgák vagyunk; mert amit kötelesek voltunk cselekedni, azt cselekedtük."
        },
        {
            "type": "line",
            "value": "És lőn, mikor útban vala Jeruzsálem felé, hogy ő Samariának és Galileának közepette méne által."
        },
        {
            "type": "line",
            "value": "És mikor egy faluba beméne, jöve elébe tíz bélpoklos férfi, kik távol megállának:"
        },
        {
            "type": "line",
            "value": "És felemelék szavokat, mondván: Jézus, Mester, könyörülj rajtunk!"
        },
        {
            "type": "line",
            "value": "És mikor őket látta, monda nékik: Elmenvén mutassátok meg magatokat a papoknak. És lőn, hogy míg odamenének, megtisztulának."
        },
        {
            "type": "line",
            "value": "Egy pedig ő közülök, mikor látta, hogy meggyógyult, visszatére, dicsőítvén az Istent nagy szóval;"
        },
        {
            "type": "line",
            "value": "És arccal leborula az ő lábainál hálákat adván néki: és az Samariabeli vala."
        },
        {
            "type": "line",
            "value": "Felelvén pedig Jézus, monda: Avagy nem tízen tisztulának-é meg? A kilence pedig hol van?"
        },
        {
            "type": "line",
            "value": "Nem találkoztak akik visszatértek volna dicsőséget adni az Istennek, csak ez az idegen?"
        },
        {
            "type": "line",
            "value": "És monda néki: Kelj föl, és menj el: a te hited téged megtartott."
        },
        {
            "type": "line",
            "value": "Megkérdeztetvén pedig a farizeusoktól, mikor jő el az Isten országa, felele nékik és monda: Az Isten országa nem szemmel láthatólag jő el."
        },
        {
            "type": "line",
            "value": "Sem azt nem mondják: Ímé itt, vagy: Ímé amott van; mert ímé az Isten országa ti bennetek van."
        },
        {
            "type": "line",
            "value": "Monda pedig a tanítványoknak: Eljő az idő, mikor kívántok látni egyet az ember Fiának napjai közül, és nem láttok."
        },
        {
            "type": "line",
            "value": "És mondják majd néktek: Ímé itt, vagy: Ímé amott van; de ne menjetek el, és ne kövessétek:"
        },
        {
            "type": "line",
            "value": "Mert miként a felvillanó villámlás az ég aljától az ég aljáig fénylik; úgy lesz az embernek Fia is az ő napján."
        },
        {
            "type": "line",
            "value": "De előbb sokat kell néki szenvednie és megvettetnie e nemzetségtől."
        },
        {
            "type": "line",
            "value": "És miként a Noé napjaiban lett, úgy lesz az ember Fiának napjaiban is."
        },
        {
            "type": "line",
            "value": "Ettek, ittak, házasodtak, férjhezmentek mindama napig, amelyen Noé a bárkába beméne, és eljöve az özönvíz, és mindeneket elveszte."
        },
        {
            "type": "line",
            "value": "Hasonlóképpen mint a Lót napjaiban is lett; ettek, ittak, vettek, adtak, ültettek, építettek;"
        },
        {
            "type": "line",
            "value": "De amely napon kiment Lót Sodomából, tűz és kénkő esett az égből, és mindenkit elvesztett:"
        },
        {
            "type": "line",
            "value": "Ezenképpen lesz azon a napon, melyen az embernek Fia megjelenik."
        },
        {
            "type": "line",
            "value": "Az nap, aki a háztetőn lesz, és az ő holmija a házban, ne szálljon le, hogy elvigye; és aki a mezőn, azonképpen ne forduljon hátra."
        },
        {
            "type": "line",
            "value": "Emlékezzetek Lót feleségére!"
        },
        {
            "type": "line",
            "value": "Valaki igyekezik az ő életét megtartani, elveszti azt, és valaki elveszti azt, megeleveníti azt."
        },
        {
            "type": "line",
            "value": "Mondom néktek, azon az éjszakán ketten lesznek egy ágyban; az egyik felvétetik, és a másik elhagyatik."
        },
        {
            "type": "line",
            "value": "Két asszony őröl együtt; az egyik felvétetik, és a másik elhagyatik."
        },
        {
            "type": "line",
            "value": "Ketten lesznek a mezőn; az egyik felvétetik, és a másik elhagyatik."
        },
        {
            "type": "line",
            "value": "És felelvén, mondának néki: Hol, Uram? Ő pedig monda nékik: ahol a test, oda gyűlnek a saskeselyűk."
        }
    ]
}

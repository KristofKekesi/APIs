{
   "meta": {
   "type": "text",
   "name": "5. Fejezet"
   },
   "data": [
        {
            "type": "line",
            "value": "Legyetek annakokáért követői az Istennek, mint szeretett gyermekek:"
        },
        {
            "type": "line",
            "value": "És járjatok szeretetben, miképpen a Krisztus is szeretett minket, és adta Önmagát miérettünk ajándékul és áldozatul az Istennek, kedves jó illatul."
        },
        {
            "type": "line",
            "value": "Paráznaság pedig és akármely tisztátalanság vagy fösvénység ne is neveztessék ti közöttetek, amint szentekhez illik;"
        },
        {
            "type": "line",
            "value": "Sem undokság, vagy bolond beszéd, vagy trágárság, melyek nem illenek: hanem inkább hálaadás."
        },
        {
            "type": "line",
            "value": "Mert azt jól tudjátok, hogy egy paráznának is, vagy tisztátalannak, vagy fösvénynek, ki bálványimádó, nincs öröksége a Krisztusnak és Istennek országában."
        },
        {
            "type": "line",
            "value": "Senki titeket meg ne csaljon üres beszédekkel; mert ezekért jő az Isten haragja a hitetlenség fiaira."
        },
        {
            "type": "line",
            "value": "Annakokáért ne legyetek részesei ezeknek;"
        },
        {
            "type": "line",
            "value": "Mert valátok régen sötétség, most pedig világosság az Úrban: mint világosságnak fiai úgy járjatok."
        },
        {
            "type": "line",
            "value": "(Mert a világosságnak gyümölcse minden jóságban és igazságban és valóságban van),"
        },
        {
            "type": "line",
            "value": "Meggondolván, mi legyen kedves az Úrnak."
        },
        {
            "type": "line",
            "value": "És ne legyen közösségtek a sötétségnek gyümölcstelen cselekedeteivel, hanem inkább meg is feddjétek azokat;"
        },
        {
            "type": "line",
            "value": "Mert amelyeket azok titokban cselekesznek, éktelen dolog csak mondani is."
        },
        {
            "type": "line",
            "value": "Mindezek pedig megfeddetvén, a világosság által napvilágra jőnek; mert minden, ami napvilágra jő, világosság."
        },
        {
            "type": "line",
            "value": "Annakokáért mondja: Serkenj föl, aki aluszol és támadj fel a halálból, és felragyog tenéked a Krisztus."
        },
        {
            "type": "line",
            "value": "Meglássátok annakokáért, hogy mimódon okkal járjatok, nem mint bolondok, hanem mint bölcsek:"
        },
        {
            "type": "line",
            "value": "Áron is megvegyétek az alkalmatosságot, mert a napok gonoszok."
        },
        {
            "type": "line",
            "value": "Annakokáért ne legyetek esztelenek, hanem megértsétek, mi legyen az Úrnak akaratja."
        },
        {
            "type": "line",
            "value": "És meg ne részegedjetek bortól, miben kicsapongás van; hanem teljesedjetek be Szent Lélekkel,"
        },
        {
            "type": "line",
            "value": "Beszélgetvén egymás között zsoltárokban és dícséretekben és lelki énekekben, énekelvén és dícséretet mondván szívetekben az Úrnak."
        },
        {
            "type": "line",
            "value": "Hálákat adván mindenkor mindenekért a mi Urunk Jézus Krisztusnak nevében az Istennek és Atyának."
        },
        {
            "type": "line",
            "value": "Engedelmesek legyetek egymásnak Isten félelmében."
        },
        {
            "type": "line",
            "value": "Ti asszonyok a ti saját férjeteknek engedelmesek legyetek, mint az Úrnak."
        },
        {
            "type": "line",
            "value": "Mert a férj feje a feleségének, mint a Krisztus is feje az egyháznak, és ugyanő megtartója a testnek."
        },
        {
            "type": "line",
            "value": "De miképpen az egyház engedelmes a Krisztusnak, azonképpen az asszonyok is engedelmesek legyenek férjöknek mindenben."
        },
        {
            "type": "line",
            "value": "Ti férfiak, szeressétek a ti feleségeteket, miképpen a Krisztus is szerette az egyházat, és Önmagát adta azért;"
        },
        {
            "type": "line",
            "value": "Hogy azt megszentelje, megtisztítván a víznek feredőjével az íge által,"
        },
        {
            "type": "line",
            "value": "Hogy majd Önmaga elébe állítsa dicsőségben az egyházat, úgy hogy azon ne legyen szeplő, vagy sömörgözés, vagy valami afféle; hanem hogy legyen szent és feddhetetlen."
        },
        {
            "type": "line",
            "value": "Úgy kell a férfiaknak szeretni az ő feleségöket, mint az ő tulajdon testöket. Aki szereti az ő feleségét, önmagát szereti."
        },
        {
            "type": "line",
            "value": "Mert soha senki az ő tulajdon testét nem gyűlölte; hanem táplálgatja és ápolgatja azt, miképpen az Úr is az egyházat;"
        },
        {
            "type": "line",
            "value": "Mert az Ő testének tagjai vagyunk, az Ő testéből és az Ő csontjaiból valók."
        },
        {
            "type": "line",
            "value": "Annakokáért elhagyja az ember atyját és anyját, és ragaszkodik az ő feleségéhez; és lesznek ketten egy testté."
        },
        {
            "type": "line",
            "value": "Felette nagy titok ez: de én a Krisztusról és az egyházról szólok."
        },
        {
            "type": "line",
            "value": "Hanem azért ti is egyen-egyen, ki-ki az ő feleségét úgy szeresse, mint önmagát; az asszony pedig meglássa, hogy félje a férjét."
        }
    ]
}

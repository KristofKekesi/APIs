{
   "meta": {
   "type": "text",
   "name": "9. Fejezet"
   },
   "data": [
        {
            "type": "line",
            "value": "A tizenkettedik hónapban azért (ez az Adár hónap), annak tizenharmadik napján, amikor eljött az ideje a király szavának és végzésének, hogy akkor teljesíttessék, azon a napon, amelyen a zsidók ellenségei remélték, hogy hatalmat vesznek rajtok, ellenkezőleg fordult; mert magok a zsidók vőnek hatalmat azokon, akik őket gyűlölék."
        },
        {
            "type": "line",
            "value": "Egybegyűlének a zsidók városaikban, Ahasvérus király minden tartományában, hogy rávessék kezöket azokra, akik vesztöket keresték, és senki sem állhatott meg előttük; mert miattok való félelem szállott minden népre."
        },
        {
            "type": "line",
            "value": "És a tartományok minden feje, fejedelmek, kormányzók és a király hivatalnokai magasztalták a zsidókat; mert a Márdokeustól való félelem szállott rájok."
        },
        {
            "type": "line",
            "value": "Mert nagy volt Márdokeus a király házában, és híre elment minden tartományba; mert ez a férfiú, Márdokeus, emelkedett és nagyobbodott."
        },
        {
            "type": "line",
            "value": "És leverték a zsidók minden ellenségeiket fegyverrel, megölvén és megsemmisítvén azokat, és akaratok szerint cselekedének gyűlölőikkel."
        },
        {
            "type": "line",
            "value": "És Susán várában megölének és megsemmisítének a zsidók ötszáz férfiút."
        },
        {
            "type": "line",
            "value": "Parsandátát, Dalpont és Aspatát."
        },
        {
            "type": "line",
            "value": "Porátát, Adáliát és Aridátát."
        },
        {
            "type": "line",
            "value": "Parmástát, Arisait, Aridait és Vajzátát."
        },
        {
            "type": "line",
            "value": "Tíz fiát Hámánnak, Hammedáta fiának, a zsidók ellenségének megölték; de zsákmányra nem tették rá kezöket."
        },
        {
            "type": "line",
            "value": "Azon a napon megtudá a király a Susán várában megöletteknek számát."
        },
        {
            "type": "line",
            "value": "És monda a király Eszter királynénak: Susán várában megöltek a zsidók és megsemmisítettek ötszáz férfiút és Hámán tíz fiát; a király többi tartományaiban mit cselekesznek? Mi a kivánságod? és megadatik néked. És mi még a te kérésed? és meglészen."
        },
        {
            "type": "line",
            "value": "És monda Eszter: Ha a királynak tetszik, engedje meg holnap is a zsidóknak, akik Susánban laknak, hogy cselekedjenek a mai parancsolat szerint, és Hámán tíz fiát akasszák fel a fára."
        },
        {
            "type": "line",
            "value": "És szóla a király, hogy úgy tegyenek. És kiadaték a parancs Susánban, és Hámán tíz fiát felakasztották."
        },
        {
            "type": "line",
            "value": "És összegyűltek a zsidók, akik Susánban valának, Adár havának tizennegyedik napján is, és megölének Susánban háromszáz férfiút; de zsákmányra nem tették rá kezöket."
        },
        {
            "type": "line",
            "value": "És a többi zsidók is, akik a király tartományaiban voltak, összegyűlének és feltámadtak életökért, és békében maradtak ellenségeiktől; megölének pedig gyűlölőikből hetvenötezeret; de zsákmányra nem tették rá kezöket."
        },
        {
            "type": "line",
            "value": "Történt ez az Adár hónapjának tizenharmadik napján, és megnyugovának a tizennegyedik napon, és tették azt vigalom és öröm napjává."
        },
        {
            "type": "line",
            "value": "De a zsidók, akik Susánban valának, egybegyűlének azon hónap tizenharmadik és tizennegyedik napján, és megnyugovának azon hónap tizenötödik napján, és azt tették vigalom és öröm napjává."
        },
        {
            "type": "line",
            "value": "Azért a vidéki zsidók, akik kerítetlen falvakban laktak, Adár hónapjának tizennegyedik napját tették öröm és vigalom napjává és ünneppé, amelyen ajándékokat küldözgetnek egymásnak."
        },
        {
            "type": "line",
            "value": "És megírá Márdokeus e dolgokat, és leveleket külde minden zsidónak, aki Ahasvérus király minden tartományában, közel és távol, vala."
        },
        {
            "type": "line",
            "value": "Meghagyva nékik, hogy tartsák meg az Adár hónapnak tizennegyedik napját és annak tizenötödik napját évről-évre,"
        },
        {
            "type": "line",
            "value": "Mint olyan napokat, amelyeken megnyugovának a zsidók ellenségeiktől, és mint olyan hónapot, amelyben keserűségök örömre és siralmuk ünnepre fordult; hogy tartsák meg azokat vigalom és öröm napjaiul, és küldjenek ajándékot egymásnak és adományokat a szegényeknek."
        },
        {
            "type": "line",
            "value": "És felfogadák a zsidók, hogy megcselekszik, amit kezdettek és amit Márdokeus íra nékik."
        },
        {
            "type": "line",
            "value": "Mert az agági Hámán, Hammedátának fia, minden zsidónak ellensége, szándékozott a zsidókat elveszteni, és Púrt, azaz sorsot vetett, hogy őket megrontsa és megsemmisítse;"
        },
        {
            "type": "line",
            "value": "De mikor a király tudomására jutott, megparancsolá levélben, hogy gonosz szándéka, amelyet gondolt a zsidók ellen, forduljon az ő fejére, és felakaszták őt és fiait a fára."
        },
        {
            "type": "line",
            "value": "Annakokáért elnevezék e napokat Púrimnak a Púr nevétől. És azért ezen levél minden szava szerint, és amit láttak erre nézve, és ami érte őket:"
        },
        {
            "type": "line",
            "value": "Elhatározák és elfogadák a zsidók mind magokra, mind ivadékokra és mindazokra, akik hozzájok csatlakoznak, örök időkre, hogy megtartják e két napot, írásuk és határozatuk szerint, minden esztendőben."
        },
        {
            "type": "line",
            "value": "És ezen napok emlékezetben lesznek és megülik azokat nemzedékről-nemzedékre, családról-családra, tartományról-tartományra és városról-városra. És ezek a Púrim napjai el nem múlnak a zsidók között, és emlékök ki nem vész ivadékaik közül."
        },
        {
            "type": "line",
            "value": "Ira pedig Eszter királyné, Abihail leánya és a zsidó Márdokeus egész hatalommal, hogy megerősítsék e második levelet a Púrimról."
        },
        {
            "type": "line",
            "value": "És külde leveleket minden zsidónak Ahasvérus országának százhuszonhét tartományába, békességes és igazságos szavakkal;"
        },
        {
            "type": "line",
            "value": "Hogy megerősíttessenek ezek a Púrim napjai, meghatározott idejökben, amiképpen meghagyta nékik a zsidó Márdokeus és Eszter királyné, és amint elrendelték magokra és ivadékaikra a bőjtölés és jajkiáltás dolgát."
        },
        {
            "type": "line",
            "value": "És Eszter beszéde megerősíté ezt a Púrim történetét, és könyvbe iraték."
        }
    ]
}

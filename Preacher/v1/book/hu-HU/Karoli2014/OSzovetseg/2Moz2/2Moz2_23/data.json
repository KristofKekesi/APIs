{
   "meta": {
   "type": "text",
   "name": "23. Fejezet"
   },
   "data": [
        {
            "type": "line",
            "value": "Hazug hírt ne hordj; ne fogj kezet a gonosszal, hogy hamis tanú ne légy."
        },
        {
            "type": "line",
            "value": "Ne indulj a sokaság után a gonoszra, és peres ügyben ne vallj a sokasággal tartva, annak elfordítására."
        },
        {
            "type": "line",
            "value": "Szegénynek se kedvezz az ő peres ügyében."
        },
        {
            "type": "line",
            "value": "Ha előltalálod ellenséged eltévedt ökrét vagy szamarát: hajtsd vissza néki."
        },
        {
            "type": "line",
            "value": "Ha látod, hogy annak a szamara, aki téged gyűlöl, a teher alatt fekszik, vigyázz, rajta ne hagyd; oldd le azt ő vele együtt."
        },
        {
            "type": "line",
            "value": "A te szegényednek igazságát el ne fordítsd az ő perében."
        },
        {
            "type": "line",
            "value": "A hazug beszédtől távol tartsd magad, és az ártatlant s az igazat meg ne öld; mert én nem adok igazat a gonosznak."
        },
        {
            "type": "line",
            "value": "Ajándékot el ne végy: mert az ajándék megvakítja a szemeseket, és elfordítja az igazak ügyét."
        },
        {
            "type": "line",
            "value": "A jövevényt ne nyomorgasd; hiszen ti ismeritek a jövevény életét, mivelhogy jövevények voltatok Égyiptom földén."
        },
        {
            "type": "line",
            "value": "Hat esztendeig vesd be a te földedet és takard be annak termését;"
        },
        {
            "type": "line",
            "value": "A hetedikben pedig pihentesd azt, és hagyd úgy, hogy egyék meg a te néped szegényei; ami pedig ezektől megmarad, egye meg a mezei vad. Ekképpen cselekedjél szőlőddel és olajfáddal is."
        },
        {
            "type": "line",
            "value": "Hat napon át végezd dolgaidat, a hetedik napon pedig nyúgodjál, hogy nyúgodjék a te ökröd és szamarad, és megpihenjen a te szolgálód fia és a jövevény."
        },
        {
            "type": "line",
            "value": "Mindazt, amit néktek mondtam, megtartsátok, és idegen istenek nevét ne emlegessétek; ne hallassék az a te szádból."
        },
        {
            "type": "line",
            "value": "Háromszor szentelj nékem innepet esztendőnként."
        },
        {
            "type": "line",
            "value": "A kovásztalan kenyér innepét tartsd meg; hét nap egyél kovásztalan kenyeret, amint megparancsoltam néked, az Abib hónap ideje alatt; mert akkor jöttél ki Égyiptomból: és üres kézzel senki se jelenjék meg színem előtt."
        },
        {
            "type": "line",
            "value": "És az aratás innepét, munkád zsengéjét, amelyet elvetettél a mezőn; és a takarodás innepét az esztendő végén, amikor termésedet betakarítod a mezőről."
        },
        {
            "type": "line",
            "value": "Esztendőnként háromszor jelenjék meg minden férfiad az Úr Isten színe előtt."
        },
        {
            "type": "line",
            "value": "Ne ontsd ki az én áldozatom vérét kovászos kenyér mellett, és ünnepi áldozatom kövére meg ne maradjon reggelig."
        },
        {
            "type": "line",
            "value": "A te földed zsengéjének elsejét vidd el a te Uradnak Istenednek házába. Ne főzd meg a gödölyét az ő anyjának tejében."
        },
        {
            "type": "line",
            "value": "Ímé én Angyalt bocsátok el te előtted, hogy megőrízzen téged az útban, és bevigyen téged arra a helyre, amelyet elkészítettem."
        },
        {
            "type": "line",
            "value": "Vigyázz magadra előtte, és hallgass az ő szavára; meg ne bosszantsd őt, mert nem szenvedi el a ti gonoszságaitokat; mert az én nevem van ő benne."
        },
        {
            "type": "line",
            "value": "Mert ha hallgatándasz az ő szavára; és mindazt megcselekedénded, amit mondok: akkor ellensége lészek a te ellenségeidnek, és szorongatom a te szorongatóidat."
        },
        {
            "type": "line",
            "value": "Mert az én Angyalom te előtted megyen és beviszen téged az Emoreusok, Khitteusok, Perizeusok, Kananeusok, Khivveusok és Jebuzeusok közé, és kiirtom azokat."
        },
        {
            "type": "line",
            "value": "Ne imádd azoknak isteneit és ne tiszteld azokat, és ne cselekedjél az ő cselekedeteik szerint; hanem inkább döntögesd le azokat és tördeld össze bálványaikat."
        },
        {
            "type": "line",
            "value": "És szolgáljátok az Urat a ti Istenteket, akkor megáldja a te kenyeredet és vizedet; és eltávolítom ti közületek a nyavalyát."
        },
        {
            "type": "line",
            "value": "El sem vetél, meddő sem lesz a te földeden semmi; napjaid számát teljessé teszem."
        },
        {
            "type": "line",
            "value": "Az én rettentésemet bocsátom el előtted, és minden népet megrettentek, amely közé mégy, és minden ellenségedet elfutamtatom előtted."
        },
        {
            "type": "line",
            "value": "Darazsat is bocsátok el előtted, és kiűzi előled a Khivveust, Kananeust és Khitteust."
        },
        {
            "type": "line",
            "value": "De nem egy esztendőben űzöm őt ki előled, hogy a föld pusztává ne legyen, és meg ne sokasodjék ellened a mezei vad."
        },
        {
            "type": "line",
            "value": "Lassan-lassan űzöm őt ki előled, míg megszaporodol és bírhatod a földet."
        },
        {
            "type": "line",
            "value": "És határodat a veres tengertől a Filiszteusok tengeréig vetem, és a pusztától fogva a folyóvízig: mert kezeitekbe adom annak a földnek lakosait, és kiűzöd azokat előled."
        },
        {
            "type": "line",
            "value": "Ne köss szövetséget se azokkal, se az ő isteneikkel."
        },
        {
            "type": "line",
            "value": "Ne lakjanak a te földeden, hogy bűnbe ne ejtsenek téged ellenem: mert ha az ő isteneiket szolgálnád, vesztedre lenne az néked."
        }
    ]
}

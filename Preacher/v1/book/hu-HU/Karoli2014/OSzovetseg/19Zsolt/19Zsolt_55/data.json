{
   "meta": {
   "type": "text",
   "name": "55. Fejezet"
   },
   "data": [
        {
            "type": "line",
            "value": "Az éneklőmesternek, hangszerekkel; Dávid tanítása."
        },
        {
            "type": "line",
            "value": "Hallgasd meg, Isten, az én imádságomat, és ne rejtsd el magadat az én könyörgésem elől;"
        },
        {
            "type": "line",
            "value": "Figyelmezz én reám és hallgass meg engemet; mert keseregve bolyongok és jajgatok!"
        },
        {
            "type": "line",
            "value": "Az ellenségnek szaváért és a hitetlenek nyomorgatásáért: mert hazugságot hárítanak reám, és nagy dühösséggel ellenkeznek velem."
        },
        {
            "type": "line",
            "value": "Az én szívem reszket bennem, és a halál félelmei körülvettek engem."
        },
        {
            "type": "line",
            "value": "Félelem és rettegés esett én reám, és borzadály vett körül engem."
        },
        {
            "type": "line",
            "value": "Mondám: Vajha szárnyam volna, mint a galambnak! Elrepülnék és nyugodnám."
        },
        {
            "type": "line",
            "value": "Ímé, messze elmennék és a pusztában lakoznám. Szela."
        },
        {
            "type": "line",
            "value": "Sietnék kiszabadulni e sebes szélből, e forgószélből."
        },
        {
            "type": "line",
            "value": "Rontsd meg Uram, és oszlasd meg az ő nyelvöket; mert erőszakot és háborgást látok a városban."
        },
        {
            "type": "line",
            "value": "Nappal és éjjel körüljárják azt annak kőfalainál, bent hamisság és ártalom van abban."
        },
        {
            "type": "line",
            "value": "Veszedelem van bensejében; s nem távozik annak teréről a zsarnokság és csalárdság."
        },
        {
            "type": "line",
            "value": "Mert nem ellenség szidalmazott engem, hisz azt elszenvedném; nem gyűlölőm emelte fel magát ellenem, hiszen elrejtettem volna magamat az elől:"
        },
        {
            "type": "line",
            "value": "Hanem te, hozzám hasonló halandó, én barátom és ismerősöm,"
        },
        {
            "type": "line",
            "value": "Akik együtt édes bizalomban éltünk; az Isten házába jártunk a tömegben."
        },
        {
            "type": "line",
            "value": "A halál vegye őket körül, elevenen szálljanak a Seolba; mert gonoszság van lakásukban, kebelökben."
        },
        {
            "type": "line",
            "value": "Én az Istenhez kiáltok, és az Úr megszabadít engem."
        },
        {
            "type": "line",
            "value": "Estve, reggel és délben panaszkodom és sóhajtozom, és ő meghallja az én szómat."
        },
        {
            "type": "line",
            "value": "Megszabadítja lelkemet békességre a rám támadó hadtól, mert sokan vannak ellenem."
        },
        {
            "type": "line",
            "value": "Meghallja Isten és megfelel nékik, (mivelhogy ő eleitől fogva trónol, Szela), akik nem akarnak megváltozni és nem félik az Istent."
        },
        {
            "type": "line",
            "value": "Kezeit felemelte a vele békességben lévőkre; megszegte az ő szövetségét."
        },
        {
            "type": "line",
            "value": "A vajnál simább az ő szája, pedig szívében háborúság van; lágyabbak beszédei az olajnál, pedig éles szablyák azok."
        },
        {
            "type": "line",
            "value": "Vessed az Úrra a te terhedet, ő gondot visel rólad, és nem engedi, hogy valamikor ingadozzék az igaz."
        },
        {
            "type": "line",
            "value": "Te, Isten, a veszedelem vermébe taszítod őket; a vérszopó és álnok emberek életüknek felét sem élik meg; én pedig te benned bízom."
        }
    ]
}

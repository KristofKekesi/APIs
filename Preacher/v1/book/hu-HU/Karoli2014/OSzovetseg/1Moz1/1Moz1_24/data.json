{
   "meta": {
   "type": "text",
   "name": "24. Fejezet"
   },
   "data": [
        {
            "type": "line",
            "value": "Ábrahám pedig vén élemedett ember vala, és az Úr mindenben megáldotta vala Ábrahámot."
        },
        {
            "type": "line",
            "value": "Monda azért Ábrahám az ő háza öregebb szolgájának, aki őnéki mindenében gazda vala: Tedd a kezed tomporom alá!"
        },
        {
            "type": "line",
            "value": "Hogy megeskesselek téged az Úrra, a mennynek Istenére, és a földnek Istenére, hogy nem vészesz feleséget az én fiamnak a Kananeusok leányai közül, akik között lakom."
        },
        {
            "type": "line",
            "value": "Hanem elmégysz az én hazámba, és az én rokonságim közé és onnan vészesz feleséget az én fiamnak Izsáknak."
        },
        {
            "type": "line",
            "value": "Monda pedig őnéki a szolga: Hátha az a leányzó nem akar velem eljőni e földre, ugyan vissza vigyem-é a te fiadat arra a földre, ahonnan kijöttél vala?"
        },
        {
            "type": "line",
            "value": "Felele néki Ábrahám: Vigyázz, az én fiamat oda vissza ne vidd."
        },
        {
            "type": "line",
            "value": "Az Úr az égnek Istene, ki engemet kihozott az én atyámnak házából, és az én rokonságimnak földéről, aki szólt nékem, és megesküdött nékem mondván: A te magodnak adom ezt a földet; elbocsátja az ő Angyalát te előtted, hogy onnan végy az én fiamnak feleséget."
        },
        {
            "type": "line",
            "value": "Hogyha pedig nem akar a leányzó teveled eljőni, ment lészesz az én esketésem alól; csakhogy az én fiamat oda vissza ne vidd."
        },
        {
            "type": "line",
            "value": "Veté azért a szolga az ő kezét az ő urának Ábrahámnak tompora alá, és megesküvék néki e dolog felől."
        },
        {
            "type": "line",
            "value": "És vőn a szolga tíz tevét az ő urának tevéi közül, és elindula; (mert az urának minden gazdagsága az ő kezében vala). Felkele tehát és elméne Mésopotámiába, a Nákhor városába."
        },
        {
            "type": "line",
            "value": "És megpihenteté a tevéket a városon kivül egy kútfőnél, este felé, mikor a leányok vizet meríteni járnak."
        },
        {
            "type": "line",
            "value": "És monda: Uram! én uramnak Ábrahámnak Istene, hozd elém még ma, és légy kegyelmes az én uram Ábrahám iránt."
        },
        {
            "type": "line",
            "value": "Ímé én a víz forrása mellé állok és e város lakosainak leányai kijőnek vizet meríteni."
        },
        {
            "type": "line",
            "value": "Legyen azért, hogy amely leánynak ezt mondom: Hajtsd meg a te vedredet, hogy igyam, és az azt mondándja: igyál, sőt a te tevéidet is megitatom: hogy azt rendelted légyen a te szolgádnak Izsáknak, és erről ismerjem meg, hogy irgalmasságot cselekedtél az én urammal."
        },
        {
            "type": "line",
            "value": "És lőn, minekelőtte elvégezte volna a beszédet, ímé jő vala Rebeka, Bethuélnek leánya, aki Milkhának, az Ábrahám testvérének Nákhor feleségének vala fia, és pedig vedrével a vállán."
        },
        {
            "type": "line",
            "value": "A leányzó pedig felette szép ábrázatú vala; szűz, és férfi még nem ismeré őt, és aláméne a forrásra, és megtölté vedrét, és feljöve."
        },
        {
            "type": "line",
            "value": "Akkor a szolga eleibe futamodék és monda: Kérlek, adj innom nékem egy kevés vizet a te vedredből."
        },
        {
            "type": "line",
            "value": "Az pedig monda: Igyál uram! és sietve leereszté a vedret az ő kezére, és inni ada néki."
        },
        {
            "type": "line",
            "value": "És minekutána eleget adott néki innia, monda: A te tevéidnek is merítek, míg eleget nem isznak."
        },
        {
            "type": "line",
            "value": "És sietett és kiüríté vedrét a válúba és ismét elfuta a forrásra meríteni, és meríte mind az ő tevéinek."
        },
        {
            "type": "line",
            "value": "Az ember pedig álmélkodva néz vala reá, és veszteg hallgat vala, tudni akarván: vajjon szerencséssé teszi-é az Úr az ő útját, vagy nem."
        },
        {
            "type": "line",
            "value": "És lőn, mikor a tevék már eleget ittak, elévőn az ember egy aranyfüggőt, amelynek súlya fél siklus, és két karperecet, amelynek súlya tíz arany."
        },
        {
            "type": "line",
            "value": "És monda: Kinek a leánya vagy te? kérlek mondd meg nékem: van-é a te atyádnak házában hálásra való helyünk?"
        },
        {
            "type": "line",
            "value": "Az pedig felele néki: Bethuél leánya vagyok a Milkha fiáé, akit ő Nákhornak szűlt."
        },
        {
            "type": "line",
            "value": "Azt is mondá: Szalma is, abrak is bőven van minálunk, és hálásra való hely is van."
        },
        {
            "type": "line",
            "value": "Meghajtá azért magát az ember, és imádá az Urat."
        },
        {
            "type": "line",
            "value": "És monda: Áldott az Úr az én uramnak Ábrahámnak Istene, ki nem vonta meg az ő irgalmasságát és hűségét az én uramtól. Az Úr vezérlett engem ez útamban az én uram atyjafiainak házához."
        },
        {
            "type": "line",
            "value": "Elfuta azonközben a leányzó, és elbeszélé az ő anyja házában, amint ezek történtek."
        },
        {
            "type": "line",
            "value": "Vala pedig Rebekának egy bátyja, kinek neve Lábán vala. És kifutamodék Lábán ahhoz az emberhez a forráshoz."
        },
        {
            "type": "line",
            "value": "Mert mikor látta a függőt, és a pereceket az ő húgának karjain, és hallotta húgának Rebekának beszédét, aki ezt mondja vala: Így szóla nékem az a férfiú; akkor méne ki a férfiúhoz; és ímé ez ott áll vala a tevék mellett a forrásnál."
        },
        {
            "type": "line",
            "value": "És monda: Jőjj be Istennek áldott embere; mit állasz ide kinn? holott én elkészítettem a házat, és a tevéknek is van hely."
        },
        {
            "type": "line",
            "value": "Beméne azért a férfiú a házhoz, ő pedig lenyergelé a tevéket, és ada a tevéknek szalmát és abrakot; és vizet az ő lábai megmosására és az emberek lábainak, kik ő vele valának."
        },
        {
            "type": "line",
            "value": "És enni valót tevének eleibe, de ő monda: Nem eszem, míg el nem mondom az én beszédemet. És szóla: Mondd el."
        },
        {
            "type": "line",
            "value": "Monda azért: Én az Ábrahám szolgája vagyok."
        },
        {
            "type": "line",
            "value": "Az Úr pedig igen megáldotta az én uramat, úgy hogy nagygyá lett: mert adott néki juhokat, barmokat, ezüstöt, aranyat, szolgákat, szolgálóleányokat, tevéket, szamarakat."
        },
        {
            "type": "line",
            "value": "És Sára az én uramnak felesége fiat szűlt az én uramnak, az ő vénségében, és annak adá mindenét, amije van."
        },
        {
            "type": "line",
            "value": "Engem pedig megesküdtetett az én uram, mondván: Ne végy feleséget az én fiamnak a Kananeusok leányai közül, akiknek földjén én lakom."
        },
        {
            "type": "line",
            "value": "Hanem menj el az én atyámnak házához, és az én rokonságom közé, hogy onnan végy feleséget az én fiamnak."
        },
        {
            "type": "line",
            "value": "Mikor pedig azt mondám az én uramnak: Hátha nem akarna velem az a leányzó eljőni?"
        },
        {
            "type": "line",
            "value": "Monda nékem: Az Úr, akinek én színe előtt jártam, elbocsátja az ő angyalát teveled, és szerencséssé teszi a te útadat, hogy feleséget vehess az én fiamnak az én nemzetségem közül, és az én atyám házából."
        },
        {
            "type": "line",
            "value": "Csak akkor leszesz fölmentve esketésem alól, ha elmenéndesz az én nemzetségem közé; és ha nem adják oda: ment leszesz az én esketésem alól."
        },
        {
            "type": "line",
            "value": "Mikor ma a forráshoz érkezém, mondék: Uram, én uramnak, Ábrahámnak Istene, vajha szerencséssé tennéd az én útamat, melyen járok:"
        },
        {
            "type": "line",
            "value": "Ímé én e forrás mellett állok; és legyen, hogy az a hajadon, aki kijön vizet meríteni, s akinek azt mondom: Adj innom nékem egy kevés vizet a te vedredből,"
        },
        {
            "type": "line",
            "value": "És az ezt mondja nékem: Te is igyál, és a te tevéidnek is merítek; az legyen a feleség, akit az Úr az én uram fiának rendelt."
        },
        {
            "type": "line",
            "value": "Én még el sem végeztem vala az én szívemben a beszédet, és ímé kijő vala Rebeka, vedrével a vállán, és leméne a forrásra és meríte, én pedig mondék néki: Adj innom kérlek."
        },
        {
            "type": "line",
            "value": "Ő pedig sietett és leereszté az ő vedrét és monda: Igyál, sőt a te tevéidnek is inni adok; és én ivám, s a tevéknek is inni ada."
        },
        {
            "type": "line",
            "value": "És megkérdezém őt és mondék: Ki leánya vagy? ő pedig felele: Bethuélnek, a Nákhor fiának leánya vagyok, akit Milkha szűlt vala őnéki. Ekkor a függőt orrába, és e pereceket karjaira tevém."
        },
        {
            "type": "line",
            "value": "Meghajtván azért magamat, imádám az Urat, és áldám az Urat, az én uramnak Ábrahámnak Istenét, ki engem igaz úton vezérelt, hogy az én uram atyjafiának leányát vegyem az ő fiának feleségűl."
        },
        {
            "type": "line",
            "value": "Most azért, ha szeretettel és hűséggel akartok lenni az én uramhoz, mondjátok meg; ha pedig nem, adjátok tudtomra, hogy én vagy jobbra vagy balra forduljak."
        },
        {
            "type": "line",
            "value": "És felele Lábán és Bethuél, és mondának: Az Úrtól van e dolog: Nem mondhatunk neked sem jót, sem rosszat."
        },
        {
            "type": "line",
            "value": "Ímé előtted van Rebeka, vegyed, menj el; és legyen felesége a te urad fiának, amint az Úr elvégezte."
        },
        {
            "type": "line",
            "value": "És lőn, amint hallja vala az Ábrahám szolgája azoknak beszédét, meghajtá magát a földig az Úr előtt."
        },
        {
            "type": "line",
            "value": "És hoza elő a szolga ezüst edényeket és arany edényeket és ruhákat, és adá azokat Rebekának: drága ajándékokat ada az ő bátyjának is és az ő anyjának."
        },
        {
            "type": "line",
            "value": "Evének azután és ivának, ő és a férfiak, akik ő vele valának, és ott hálának. Mikor pedig felkelének reggel, monda: Bocsássatok el engem az én uramhoz."
        },
        {
            "type": "line",
            "value": "Monda pedig a leány bátyja és anyja: Maradjon velünk a leány még vagy tíz napig, azután menjen el."
        },
        {
            "type": "line",
            "value": "A szolga pedig monda nékik: Ne késleljetek meg engem, holott az Úr szerencséssé tette az én útamat; bocsássatok el azért engem, hogy menjek az én uramhoz."
        },
        {
            "type": "line",
            "value": "Mondának akkor: Hívjuk elő a leányt, és kérdjük meg őt."
        },
        {
            "type": "line",
            "value": "Szólíták azért Rebekát, és mondának néki: Akarsz-é elmenni e férfiúval? és monda: Elmegyek."
        },
        {
            "type": "line",
            "value": "Elbocsáták azért Rebekát, az ő húgokat, és az ő dajkáját, és az Ábrahám szolgáját, és az ő embereit."
        },
        {
            "type": "line",
            "value": "És megáldák Rebekát, és mondák néki: Te mi húgunk! szaporodjál ezerszer való ezerig. És bírja a te magod az ő ellenségeinek kapuját."
        },
        {
            "type": "line",
            "value": "És felkele Rebeka és az ő szolgálóleányai, és felűlének a tevékre, s követék azt a férfiút. Így vevé a szolga Rebekát, és elméne."
        },
        {
            "type": "line",
            "value": "Izsák pedig visszajő vala a Lakhai Rói forrástól; és lakik vala a déli tartományban."
        },
        {
            "type": "line",
            "value": "És kiméne Izsák este felé elmélkedni a mezőre, és felemelé szemeit és látá, hogy ímé tevék jőnek."
        },
        {
            "type": "line",
            "value": "Rebeka is felemelé szemeit s meglátá Izsákot, és leszálla a tevéről."
        },
        {
            "type": "line",
            "value": "És monda a szolgának: Kicsoda az a férfiú, aki a mezőn előnkbe jő? A szolga pedig monda: Az én uram ő. Akkor fogta a fátyolt és elfedezé magát."
        },
        {
            "type": "line",
            "value": "Elbeszélé azután a szolga Izsáknak mindazokat a dolgokat, amelyeket cselekedett vala."
        },
        {
            "type": "line",
            "value": "Izsák pedig bevivé Rebekát Sárának az ő anyjának sátorába. És elvevé Rebekát és lőn néki felesége és szereté őt. S megvigasztalódék Izsák az ő anyja halála után."
        }
    ]
}

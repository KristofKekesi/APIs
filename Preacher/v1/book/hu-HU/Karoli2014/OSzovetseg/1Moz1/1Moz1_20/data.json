{
   "meta": {
   "type": "text",
   "name": "20. Fejezet"
   },
   "data": [
        {
            "type": "line",
            "value": "És elköltözék onnan Ábrahám a déli tartományba, és letelepedék Kádes és Súr között, és tartózkodék Gérárban."
        },
        {
            "type": "line",
            "value": "És monda Ábrahám Sáráról az ő feleségéről: Én húgom ő. Elkülde azért Abimélek Gérárnak királya, és elviteté Sárát."
        },
        {
            "type": "line",
            "value": "De Isten Abimélekhez jöve éjjeli álomban, és monda néki: Ímé meghalsz az asszonyért, akit elvettél, holott férjnél van."
        },
        {
            "type": "line",
            "value": "Abimélek pedig nem illette vala őt, és monda: Uram, az ártatlan népet is megölöd-é?"
        },
        {
            "type": "line",
            "value": "Avagy nem ő mondotta-é nékem: én húgom ő; s ez is azt mondotta: én bátyám ő. Szívem ártatlanságában, és kezeim tisztaságában cselekedtem ezt."
        },
        {
            "type": "line",
            "value": "És monda az Isten néki álomban: Én is tudom, hogy szívednek ártatlanságában mívelted ezt, azért tartóztattalak én is, hogy ne vétkezzél ellenem, azért nem engedtem, hogy illessed azt."
        },
        {
            "type": "line",
            "value": "Mostan azért add vissza az embernek az ő feleségét, mert Próféta ő: és imádkozik te éretted, és élsz; hogyha pedig vissza nem adod: tudd meg, hogy halállal halsz meg te, és minden hozzád tartozó."
        },
        {
            "type": "line",
            "value": "Felkele azért Abimélek reggel, és előhívatá minden szolgáját, s fülök hallatára mindezeket elbeszélé és az emberek igen megfélemlének."
        },
        {
            "type": "line",
            "value": "És hívatá Abimélek Ábrahámot, és monda néki: Mit cselekedtél mi velünk? És mit vétettem te ellened, hogy én reám és az én országomra ilyen nagy bűnt hoztál? Amiket cselekedni nem szabad, olyan dolgokat cselekedtél ellenem."
        },
        {
            "type": "line",
            "value": "És monda Abimélek Ábrahámnak: Mit láttál, hogy ezt a dolgot cselekedted?"
        },
        {
            "type": "line",
            "value": "Felele Ábrahám: Bizony azt gondoltam: nincsen istenfélelem e helyen, és megölnek engem az én feleségemért."
        },
        {
            "type": "line",
            "value": "De valósággal húgom is, az én atyámnak leánya ő, csakhogy nem az én anyámnak leánya; és így lőn feleségemmé."
        },
        {
            "type": "line",
            "value": "És lőn hogy amikor kibujdostata engem az Isten az én atyámnak házából, azt mondám néki: Ilyen kegyességet cselekedjél én velem, mindenütt valahová megyünk, azt mondjad én felőlem: én bátyám ez."
        },
        {
            "type": "line",
            "value": "Akkor Abimélek vett juhokat, ökröket, szolgákat és szolgálókat, és adá Ábrahámnak, és vissza adá néki Sárát is az ő feleségét."
        },
        {
            "type": "line",
            "value": "És monda Abimélek: Ímé előtted van az én országom, ahol tenéked jónak tetszik, ott lakjál."
        },
        {
            "type": "line",
            "value": "Sárának pedig monda: Ímé ezer ezüst pénzt adtam a te bátyádnak, ímé az neked a szemek befedezője mindazok előtt, akik veled vannak; és így mindenképpen igazolva vagy."
        },
        {
            "type": "line",
            "value": "Könyörge azért Ábrahám az Istennek, és meggyógyítá Isten Abiméleket, és az ő feleségét, és az ő szolgálóit, és szülének."
        },
        {
            "type": "line",
            "value": "Mert az Úr erősen bezárta vala az Abimélek háza népének méhét, Sáráért az Ábrahám feleségéért."
        }
    ]
}

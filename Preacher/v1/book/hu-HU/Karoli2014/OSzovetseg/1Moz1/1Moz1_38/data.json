{
   "meta": {
   "type": "text",
   "name": "38. Fejezet"
   },
   "data": [
        {
            "type": "line",
            "value": "És lőn abban az időben, hogy Júda elméne az ő atyjafiaitól, és betére egy Adullámbeli férfiúhoz, kinek neve Khira vala."
        },
        {
            "type": "line",
            "value": "És meglátá ott Júda egy Súah nevű Kanaánbeli férfiúnak leányát, és elvevé azt, és beméne hozzá."
        },
        {
            "type": "line",
            "value": "És az fogada méhében és szűle fiat, és nevezé nevét Hérnek."
        },
        {
            "type": "line",
            "value": "És ismét fogada méhében, s fiat szűle, és nevezé nevét Ónánnak."
        },
        {
            "type": "line",
            "value": "Még egyszer szűle fiat, és nevezé nevét Sélának, és mikor azt szűlé, Khezibben vala."
        },
        {
            "type": "line",
            "value": "És vőn Júda az ő elsőszülött fiának Hérnek feleséget, ennek neve Thámár vala."
        },
        {
            "type": "line",
            "value": "De Hér, Júdának elsőszülött fia gonosz vala az Úr szemei előtt, és megölé őt az Úr."
        },
        {
            "type": "line",
            "value": "És monda Júda Ónánnak: Eredj be a te bátyád feleségéhez, és vedd feleségűl mint sógor, és támassz magot bátyádnak."
        },
        {
            "type": "line",
            "value": "Ónán pedig tudja vala, hogy a magzat nem lesz az övé, azért valamikor az ő bátyja feleségéhez bemegy vala, földre vesztegeti vala el a magot, hogy bátyjának magot ne támasszon."
        },
        {
            "type": "line",
            "value": "És gonoszságnak tetszék az Úr szemei előtt, amit cselekeszik vala, annakokáért megölé őt is."
        },
        {
            "type": "line",
            "value": "És monda Júda Thámárnak, az ő menyének: Maradj özvegyen addig a te atyád házában, míg az én fiam Séla felnevekedik. Mert így gondolkodik vala: Netalán ez is meghal, mint az ő bátyjai. Elméne azért Thámár, és marada az ő atyja házában."
        },
        {
            "type": "line",
            "value": "Sok idő múlva meghala Súa leánya, a Júda felesége. Júda pedig megvígasztalódék és elméne az ő juhainak nyírőihez, barátjával az Adullámbeli Khirával, Thimnába."
        },
        {
            "type": "line",
            "value": "Hírűl adák pedig Thámárnak mondván: Ím a te ipad Thimnába megy juhainak nyírésére."
        },
        {
            "type": "line",
            "value": "Leveté azért magáról özvegyi ruháját, elfátyolozá és beburkolá magát, és leűle Enajim kapujába, mely a Thimnába vezető úton van; mert látja vala, hogy felnevekedék Séla, és még sem adák őt annak feleségűl."
        },
        {
            "type": "line",
            "value": "Meglátá pedig őt Júda, és tisztátalan személynek gondolá, mivelhogy befedezte vala orcáját."
        },
        {
            "type": "line",
            "value": "És hozzá tére az útra és monda: Engedd meg kérlek, hogy menjek be te hozzád, mert nem tudja vala, hogy az ő menye az. Ez pedig monda: Mit adsz nékem ha bejösz hozzám?"
        },
        {
            "type": "line",
            "value": "És felele: Küldök néked az én nyájamból egy kecskefiat. És az monda: Adsz-é zálogot, míg megküldöd?"
        },
        {
            "type": "line",
            "value": "És monda: Micsoda zálogot adjak néked? És monda: Gyűrűdet, gyűrűd zsinórját és pálcádat, mely kezedben van. Oda adá azért néki, és beméne hozzá, és teherbe ejté."
        },
        {
            "type": "line",
            "value": "Azután felkele és elméne, és leveté magáról a fátyolt; és felvevé az ő özvegyi ruháját."
        },
        {
            "type": "line",
            "value": "És megküldé Júda a kecskefiat az ő Adullámbeli barátjától, hogy visszavegye a zálogot az asszonytól, de nem találá azt."
        },
        {
            "type": "line",
            "value": "És megkérdé a helység férfiait, mondván: Hol van az a felavatott parázna nő, aki Enajim mellett az útfélen vala? És azok mondának: Nem volt erre felavatott parázna nő."
        },
        {
            "type": "line",
            "value": "Visszatére tehát Júdához, és monda: Nem találám azt meg, a helység lakosai is azt mondák: Nem volt erre felavatott parázna nő."
        },
        {
            "type": "line",
            "value": "És monda Júda: Tartsa magának, hogy csúffá ne legyünk; ímé én megküldöttem volt ezt a kecskefiat, te pedig nem találtad meg őt."
        },
        {
            "type": "line",
            "value": "És lőn mintegy három hónap múlva, jelenték Júdának, mondván: Thámár a te menyed paráználkodott, és ímé terhes is a paráznaság miatt. És monda Júda: Vigyétek ki őt, és égettessék meg."
        },
        {
            "type": "line",
            "value": "Mikor pedig kivitetnék, elkülde az ő ipához, mondván: Attól a férfiútól vagyok terhes, akiéi ezek. És mondá: Ismerd meg, kérlek, kié e gyűrű, e zsinór, és e pálca."
        },
        {
            "type": "line",
            "value": "És megismeré Júda és monda: Igazabb ő nálamnál, mert bizony nem adám őt az én fiamnak Sélának; de nem ismeré őt Júda többé."
        },
        {
            "type": "line",
            "value": "És lőn az ő szűlésének idején, ímé kettősök valának az ő méhében."
        },
        {
            "type": "line",
            "value": "És lőn, hogy szűlése közben az egyik kinyújtá kezét, és fogá a bába és veres fonalat köte reá, mondván: Ez jött ki először."
        },
        {
            "type": "line",
            "value": "De lőn, hogy amikor visszavoná kezét, ímé az ő testvére jöve ki. És mondá a bába: Hogy törtél te magadnak rést? Azért nevezé nevét Pérecnek."
        },
        {
            "type": "line",
            "value": "És utána kijöve az ő testvére kinek veres fonál vala kezén; és nevezé nevét Zerákhnak."
        }
    ]
}

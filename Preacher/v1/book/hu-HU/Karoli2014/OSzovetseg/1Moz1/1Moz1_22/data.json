{
   "meta": {
   "type": "text",
   "name": "22. Fejezet"
   },
   "data": [
        {
            "type": "line",
            "value": "És lőn ezeknek utána, az Isten megkisérté Ábrahámot, és monda néki: Ábrahám! S az felele: Ímhol vagyok."
        },
        {
            "type": "line",
            "value": "És monda: Vedd a te fiadat, ama te egyetlenegyedet, akit szeretsz, Izsákot, és menj el Mórijának földére, és áldozd meg ott égő áldozatul a hegyek közül egyen, amelyet mondándok néked."
        },
        {
            "type": "line",
            "value": "Felkele azért Ábrahám jó reggel, és megnyergelé az ő szamarát, és maga mellé vevé két szolgáját, és az ő fiát Izsákot, és fát hasogatott az égő áldozathoz. Akkor felkele és elindula a helyre, melyet néki az Isten mondott vala."
        },
        {
            "type": "line",
            "value": "Harmadnapon felemelé az ő szemeit Ábrahám, és látá a helyet messziről."
        },
        {
            "type": "line",
            "value": "És monda Ábrahám az ő szolgáinak: Maradjatok itt a szamárral, én pedig és ez a gyermek elmegyünk amoda és imádkozunk, azután visszatérünk hozzátok."
        },
        {
            "type": "line",
            "value": "Vevé azért Ábrahám az égő áldozathoz való fákat, és feltevé az ő fiára Izsákra, ő maga pedig kezébe vevé a tüzet, és a kést, és mennek vala ketten együtt."
        },
        {
            "type": "line",
            "value": "És szóla Izsák Ábrahámhoz az ő atyjához, és monda: Atyám! Az pedig monda: Ímhol vagyok, fiam. És monda Izsák: Ímhol van a tűz és a fa; de hol van az égő áldozatra való bárány?"
        },
        {
            "type": "line",
            "value": "És monda Ábrahám: Az Isten majd gondoskodik az égő áldozatra való bárányról, fiam; és mennek vala ketten együtt."
        },
        {
            "type": "line",
            "value": "Hogy pedig eljutának arra a helyre, melyet Isten néki mondott vala, megépíté ott Ábrahám az oltárt, és reá raká a fát, és megkötözé Izsákot az ő fiát, és feltevé az oltárra, a fa-rakás tetejére."
        },
        {
            "type": "line",
            "value": "És kinyújtá Ábrahám az ő kezét és vevé a kést, hogy levágja az ő fiát."
        },
        {
            "type": "line",
            "value": "Akkor kiálta néki az Úrnak Angyala az égből, és monda: Ábrahám! Ábrahám! Ő pedig felele: Ímhol vagyok."
        },
        {
            "type": "line",
            "value": "És monda: Ne nyujtsd ki a te kezedet a gyermekre, és ne bántsd őt: mert most már tudom, hogy istenfélő vagy, és nem kedvezél a te fiadnak, a te egyetlenegyednek én érettem."
        },
        {
            "type": "line",
            "value": "És felemelé Ábrahám az ő szemeit, és látá hogy ímé háta megett egy kos akadt meg szarvánál fogva a szövevényben. Oda méne tehát Ábrahám, és elhozá a kost, és azt áldozá meg égő áldozatul az ő fia helyett."
        },
        {
            "type": "line",
            "value": "És nevezé Ábrahám annak a helynek nevét Jehova-jire-nek. Azért mondják ma is: Az Úr hegyén a gondviselés."
        },
        {
            "type": "line",
            "value": "És kiálta az Úrnak Angyala Ábrahámnak másodszor is az égből."
        },
        {
            "type": "line",
            "value": "És monda: Én magamra esküszöm azt mondja az Úr: mivelhogy e dolgot cselekedéd, és nem kedvezél a te fiadnak, a te egyetlenegyednek:"
        },
        {
            "type": "line",
            "value": "Hogy megáldván megáldalak tégedet, és bőségesen megsokasítom a te magodat mint az ég csillagait, és mint a fövényt, mely a tenger partján van, és a te magod örökség szerint fogja bírni az ő ellenségeinek kapuját."
        },
        {
            "type": "line",
            "value": "És megáldatnak a te magodban a földnek minden nemzetségei, mivelhogy engedtél az én beszédemnek."
        },
        {
            "type": "line",
            "value": "Megtére azért Ábrahám az ő szolgáihoz, és felkelének és együtt elmenének Beérsebába, mert lakozék Ábrahám Beérsebában."
        },
        {
            "type": "line",
            "value": "És lőn ezeknek utánna, hírt hozának Ábrahámnak mondván: Ímé Milkha is szült fiakat Nákhornak, a te atyádfiának:"
        },
        {
            "type": "line",
            "value": "Úzt az ő elsőszülöttét, és Búzt annak testvérét, és Kemuélt Arámnak atyját."
        },
        {
            "type": "line",
            "value": "És Keszedet, Házót, Pildást, Jidláfot és Bethuélt."
        },
        {
            "type": "line",
            "value": "Bethuél pedig nemzé Rebekát. Ezt a nyolcat szülé Milkha Nákhornak az Ábrahám atyjafiának."
        },
        {
            "type": "line",
            "value": "Az ő ágyasa is, kinek neve Reuma vala, szülé néki Tebáhot, Gakhámot, Thakhást és Mahákhát."
        }
    ]
}

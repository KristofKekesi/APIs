{
   "meta": {
   "type": "text",
   "name": "35. Fejezet"
   },
   "data": [
        {
            "type": "line",
            "value": "Monda pedig az Isten Jákóbnak: Kelj fel, eredj fel Béthelbe és telepedjél le ott; és csinálj ott oltárt amaz Istennek, ki megjelenék néked, mikor a te bátyád Ézsaú előtt futsz vala."
        },
        {
            "type": "line",
            "value": "Akkor monda Jákób az ő házanépének, és mind azoknak, kik vele valának: Hányjátok el az idegen isteneket, kik köztetek vannak, és tisztítsátok meg magatokat, és változtassátok el öltözeteiteket."
        },
        {
            "type": "line",
            "value": "És keljünk fel, és menjünk fel Béthelbe, hogy csináljak ott oltárt annak az Istennek, ki meghallgatott engem az én nyomorúságom napján, és velem volt az úton, amelyen jártam."
        },
        {
            "type": "line",
            "value": "Átadák azért Jákóbnak mind az idegen isteneket, kik nálok valának, és füleikből a függőket, és elásá azokat Jákób a cserfa alatt, mely Sekhem mellett vala."
        },
        {
            "type": "line",
            "value": "És elindulának. De Istennek rettentése vala a körűltök való városokon, és nem üldözék a Jákób fiait."
        },
        {
            "type": "line",
            "value": "Eljuta azért Jákób Lúzba, mely Kanaán földén van, azaz Béthelbe, ő maga és az egész sokaság, mely ő vele vala."
        },
        {
            "type": "line",
            "value": "És építe ott oltárt, és nevezé a helyet Él-Béthelnek, mivelhogy ott jelent meg néki az Isten, mikor az ő bátyja előtt fut vala."
        },
        {
            "type": "line",
            "value": "És meghala Débora, a Rebeka dajkája, és eltemeték Béthelen alól egy cserfa alatt, és nevezék annak nevét Allon-Bákhutnak."
        },
        {
            "type": "line",
            "value": "Az Isten pedig ismét megjelenék Jákóbnak, mikor ez jöve Mésopotámiából, és megáldá őt."
        },
        {
            "type": "line",
            "value": "És monda néki az Isten: A te neved Jákób; de ne neveztessék többé a te neved Jákóbnak, hanem Izráel légyen neved. És nevezé nevét Izráelnek."
        },
        {
            "type": "line",
            "value": "És monda néki az Isten: Én vagyok a mindenható Isten, nevekedjél és sokasodjál, nép és népek sokasága légyen te tőled; és királyok származzanak a te ágyékodból."
        },
        {
            "type": "line",
            "value": "És a földet, melyet adtam Ábrahámnak és Izsáknak, néked adom azt, utánad pedig a te magodnak adom a földet."
        },
        {
            "type": "line",
            "value": "És felméne ő tőle az Isten azon a helyen, ahol vele szólott vala."
        },
        {
            "type": "line",
            "value": "Jákób pedig emlékoszlopot állíta azon a helyen, ahol szólott vele, kőoszlopot; és áldozék azon italáldozattal, és önte arra olajat."
        },
        {
            "type": "line",
            "value": "És nevezé Jákób a hely nevét, ahol az Isten szólott vala ő vele, Béthelnek."
        },
        {
            "type": "line",
            "value": "És elindúlának Béthelből, s mikor Efratától, hogy oda érjenek, már csak egy dűlőföldre valának, szűle Rákhel, és nehéz vala az ő szűlése."
        },
        {
            "type": "line",
            "value": "S vajudása közben monda néki a bába: Ne félj, mert most is fiad lesz."
        },
        {
            "type": "line",
            "value": "És mikor lelke kiméne, mert meghala, nevezé nevét Benóninak, az atyja pedig nevezé őt Benjáminnak."
        },
        {
            "type": "line",
            "value": "És meghala Rákhel, és eltemetteték az Efratába (azaz Bethlehembe) vivő úton."
        },
        {
            "type": "line",
            "value": "És emlékoszlopot állíta Jákób az ő sírja fölött. Rákhel sírjának emlékoszlopa az mind e mai napig."
        },
        {
            "type": "line",
            "value": "Azután tovább költözék Izráel, és a Héder tornyán túl voná fel sátorát."
        },
        {
            "type": "line",
            "value": "Lőn pedig, mikor Izráel azon a földön lakozék, elméne Rúben, és hála Bilhával, az ő atyjának ágyasával, s meghallá Izráel. Valának pedig a Jákób fiai tizenketten."
        },
        {
            "type": "line",
            "value": "Lea fiai: Jákób elsőszülötte Rúben, azután Simeon, Lévi, Júda, Izsakhár és Zebulon."
        },
        {
            "type": "line",
            "value": "Rákhel fiai: József és Benjámin."
        },
        {
            "type": "line",
            "value": "A Rákhel szolgálójának Bilhának fiai: Dán és Nafthali."
        },
        {
            "type": "line",
            "value": "A Lea szolgálójának Zilpának fiai: Gád és Áser. Ezek a Jákób fiai, akik születtek néki Mésopotámiában."
        },
        {
            "type": "line",
            "value": "És eljuta Jákób Izsákhoz, az ő atyjához Mamréba, Kirját-Arbába, azaz Hebronba, ahol Ábrahám és Izsák tartózkodnak vala."
        },
        {
            "type": "line",
            "value": "Valának pedig Izsák napjai száz nyolcvan esztendő."
        },
        {
            "type": "line",
            "value": "És kimúlék Izsák és meghala, és takaríttaték az ő eleihez vén korban, bételvén az élettel; és eltemeték őt az ő fiai, Ézsaú és Jákób."
        }
    ]
}

{
   "meta": {
   "type": "text",
   "name": "43. Fejezet"
   },
   "data": [
        {
            "type": "line",
            "value": "Az éhség pedig elhatalmazott vala az országon."
        },
        {
            "type": "line",
            "value": "És lőn mikor fogytán vala az eleség, melyet Égyiptomból hoztak vala, monda nékik az ő atyjok: Menjetek el ismét, vegyetek nékünk egy kevés eleséget."
        },
        {
            "type": "line",
            "value": "És felele néki Júda, mondván: Erősen fogadkozék az a férfiú, mondván: Színem elé ne kerűljetek, ha veletek nem lesz a ti atyátokfia."
        },
        {
            "type": "line",
            "value": "Ha azért elbocsátod velünk a mi öcsénket, elmegyünk, és veszünk néked eleséget;"
        },
        {
            "type": "line",
            "value": "Ha pedig el nem bocsátod, nem megyünk, mert az a férfiú megmondá nékünk: Színem elé ne kerűljetek, ha a ti atyátokfia veletek nem lesz."
        },
        {
            "type": "line",
            "value": "És monda Izráel: Miért cselekedtetek gonoszul velem, hogy megmondtátok annak a férfiúnak, hogy még van egy öcsétek?"
        },
        {
            "type": "line",
            "value": "Azok pedig mondának: Nagyon tudakozódék az a férfiú felőlünk és nemzetségünk felől, mondván: Él-é még atyátok? van-é még testvéretek? És mi kérdéseihez képest feleltünk néki. Avagy tudhattuk-é mi, hogy azt mondja: Hozzátok ide a ti atyátokfiát?"
        },
        {
            "type": "line",
            "value": "És monda Júda Izráelnek, az ő atyjának: Bocsásd el azt a fiút én velem, és mi azonnal felkelünk és elmegyünk, hogy éljünk és meg ne haljunk se mi, se te, se a mi gyermekeink."
        },
        {
            "type": "line",
            "value": "Én leszek kezes érette, az én kezemből kérd elő. Ha vissza nem hozom őt hozzád, és elődbe nem állítom őt, mind éltig bűnös legyek előtted."
        },
        {
            "type": "line",
            "value": "Bizony ha nem késlekedünk vala, ez ideig már kétszer is megjöhettünk volna."
        },
        {
            "type": "line",
            "value": "És monda nékik Izráel az ő atyjok: Ha csakugyan így kell lenni, akkor ezt cselekedjétek: Vegyetek e föld válogatott gyümölcseiből a ti edényeitekbe, és vigyetek ajándékot annak a férfiúnak; egy kevés balzsamot, egy kevés mézet, fűszerszámokat, mirhát, diót, mandulát."
        },
        {
            "type": "line",
            "value": "Pénzt pedig két annyit vigyetek magatokkal, sőt amely pénzt meghoztatok a ti zsákjaitok szájában, azt is vigyétek vissza magatokkal, talán tévedés ez."
        },
        {
            "type": "line",
            "value": "Öcséteket is vegyétek, keljetek fel és menjetek vissza ahhoz a férfiúhoz."
        },
        {
            "type": "line",
            "value": "A mindenható Isten pedig engedje, hogy kedvet találjatok annál a férfiúnál, és bocsássa vissza ti veletek a másik atyátokfiát, és Benjámint. Én pedig ha megfosztottnak kell lennem, hadd legyek megfosztva."
        },
        {
            "type": "line",
            "value": "Vevék azért a férfiak azt az ajándékot, és vevének kétannyi pénzt az ő kezökbe, és Benjámint, és felkelének és alámenének Égyiptomba, és megállának József előtt."
        },
        {
            "type": "line",
            "value": "Amint meglátá József ő velök Benjámint, monda az ő háza gondviselőjének: Vidd be azokat az embereket a házba, és ölj barmot, s készítsd el, mert velem ebédelnek ez emberek ma délben."
        },
        {
            "type": "line",
            "value": "És az a férfiú akképpen cselekedék, amint József parancsolta vala, és bevivé az a férfiú azokat az embereket a József házába."
        },
        {
            "type": "line",
            "value": "És megfélemlének azok az emberek, amiért bevivék őket a József házába, és mondának: A pénzért hozattatánk ide be, mely először a mi zsákjainkba tétetett volt, hogy reánk rohanjon, megtámadjon és minket rabszolgákká tegyen a mi szamarainkkal együtt."
        },
        {
            "type": "line",
            "value": "És járulának József házának gondviselőjéhez, és szólának néki a ház ajtajában."
        },
        {
            "type": "line",
            "value": "És mondának: Kérünk uram! Ennekelőtte alájöttünk vala eleséget venni."
        },
        {
            "type": "line",
            "value": "És lőn mikor éjjeli szállásra jutánk és kioldjuk vala a mi zsákjainkat: ímé mindenikünknek pénze az ő zsákjának szájában vala, tulajdon pénzünk teljes mértéke szerint; és visszahoztuk azt magunkkal."
        },
        {
            "type": "line",
            "value": "De más pénzt is hoztunk le magunkkal eleséget venni; nem tudjuk ki tette a mi pénzünket zsákjainkba."
        },
        {
            "type": "line",
            "value": "És monda: Legyetek békén, ne féljetek; a ti Istentek és a ti atyátok Istene adta néktek azt a kincset zsákjaitokba; pénzetek az én kezemhez jutott. És kihozá hozzájok Simeont."
        },
        {
            "type": "line",
            "value": "Bevivé azután a férfiú azokat az embereket a József házába, és vizet hozata, és megmosák lábaikat, és abrakot is ada az ő szamaraiknak."
        },
        {
            "type": "line",
            "value": "Ők pedig elkészíték az ajándékot mire József délben megjöve; mert megértették vala, hogy ott ebédelnek."
        },
        {
            "type": "line",
            "value": "Mikor József haza jöve, bevivék néki az ajándékot, mely kezökben vala, a házba, és leborulának előtte a földig."
        },
        {
            "type": "line",
            "value": "És kérdezősködék egészségök felől, s monda: Egészségben van-é a ti vén atyátok, akiről nékem szóltatok? él-é még?"
        },
        {
            "type": "line",
            "value": "Azok pedig mondának: Egészségben van a te szolgád, a mi atyánk, még él. És meghajták magokat és leborulának."
        },
        {
            "type": "line",
            "value": "És felemelé szemeit és látá Benjámint az ő atyjafiát, az ő anyjának fiát, és monda: Ez-é a ti legkisebbik atyátokfia, aki felől nékem szóltatok vala? És ismét monda: Az Isten légyen hozzád kegyelmes, fiam!"
        },
        {
            "type": "line",
            "value": "Akkor elsiete onnan József, mert felgerjede szíve az ő öcscse iránt, és erőlteti vala a sírás; beméne azért szobájába, és ott síra."
        },
        {
            "type": "line",
            "value": "Azután megmosá orcáját, és kiméne, és megtartóztatá magát, és monda: Hozzatok enni valót."
        },
        {
            "type": "line",
            "value": "És elhozák néki külön, azoknak is külön, és az Égyiptombelieknek is, kik vele esznek vala, külön: Mert nem ehettek az Égyiptombeliek együtt a héberekkel, mert utálatos az az Égyiptombeliek előtt."
        },
        {
            "type": "line",
            "value": "Leűlének azért ő előtte, az elsőszülött az ő elsőszülöttsége szerint, és a fiatalabb az ő fiatalsága szerint. És az emberek álmélkodva nézének egymásra."
        },
        {
            "type": "line",
            "value": "Ő pedig részt juttata azoknak maga elől és a Benjámin része ötszörte nagyobb vala mindnyájok részénél. És ivának és megittasodának ő nála."
        }
    ]
}

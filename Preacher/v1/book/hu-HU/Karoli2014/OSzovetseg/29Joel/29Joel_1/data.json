{
   "meta": {
   "type": "text",
   "name": "1. Fejezet"
   },
   "data": [
        {
            "type": "line",
            "value": "Az Úrnak igéje, amely lőn Jóelhez, a Petuel fiához."
        },
        {
            "type": "line",
            "value": "Vének! halljátok meg ezt, és hallgassátok meg, e földnek minden lakói! Történt-é ilyen a ti időtökben, vagy a ti atyáitoknak idejében?"
        },
        {
            "type": "line",
            "value": "Beszéljétek el azt a ti fiaitoknak, és a ti fiaitok az ő fiaiknak, és azoknak fiai a következő nemzetségnek."
        },
        {
            "type": "line",
            "value": "Amit a sáska meghagyott, megette a szöcskő; és amit a szöcskő meghagyott, megette a cserebogár; és amit a cserebogár meghagyott, megette a hernyó."
        },
        {
            "type": "line",
            "value": "Serkenjetek fel részegek és sírjatok, és jajgassatok mind, ti borivók a mustért, mert elvétetett az a ti szátoktól!"
        },
        {
            "type": "line",
            "value": "Mert egy nép jött fel az én földemre, erős és megszámlálhatatlan; fogai, mint az oroszlán fogai, és agyarai, mint a nőstény oroszláné."
        },
        {
            "type": "line",
            "value": "Pusztává tette szőlőmet; összetörte fügefáimat, mezítelenre hántotta és széjjelhányta; fehérlenek annak ágai."
        },
        {
            "type": "line",
            "value": "Keseregj, mint a szűz, aki gyászba öltözik az ő ifjúsága férjéért."
        },
        {
            "type": "line",
            "value": "Kifogyott az étel- és italáldozat az Úrnak házából; gyászolnak a papok, az Úrnak szolgái."
        },
        {
            "type": "line",
            "value": "Elpusztíttatott a mező, gyászol a föld; mert elpusztíttatott a gabona; kiszáradt a must; kiapadt az olaj."
        },
        {
            "type": "line",
            "value": "Szégyenüljetek meg, ti szántóvetők; jajgassatok szőlőművesek: a búzáért és az árpáért; mert elveszett a mező aratása!"
        },
        {
            "type": "line",
            "value": "Elszáradt a szőlőtő; a fügefa elhervadt; a gránátfa, a datolyafa és az almafa, a mezőnek minden gyümölcsfája kiaszott. Bizony kiszáradott az öröm az emberek közül."
        },
        {
            "type": "line",
            "value": "Öltsetek gyászt és sírjatok, ti papok! Jajgassatok, ti oltár szolgái; jőjjetek és háljatok gyászruhákban, Istenem szolgái; mert megvonatott az étel- és italáldozat Isteneteknek házától."
        },
        {
            "type": "line",
            "value": "Szenteljetek bőjtöt, hirdessetek gyűlést; gyűjtsétek egybe a véneket, a földnek minden lakosát az Úrnak, a ti Isteneteknek házába, és kiáltsatok az Úrhoz."
        },
        {
            "type": "line",
            "value": "Jaj ez a nap! Bizony közel van az Úrnak napja, és mint a pusztítás, úgy jön el a Mindenhatótól."
        },
        {
            "type": "line",
            "value": "Hát nem szemünk láttára irtatott-é ki az élelem, az öröm és vígasság Istenünk házából?!"
        },
        {
            "type": "line",
            "value": "Elsenyvedtek a magvak barázdáik alatt, elpusztultak a gabonás házak, összedőltek a csűrök; mert kiaszott a gabona."
        },
        {
            "type": "line",
            "value": "Mint nyög a barom! Megháborodtak a marha-csordák, mert nincs legelőjük; bűnhődnek még a juhnyájak is!"
        },
        {
            "type": "line",
            "value": "Hozzád kiáltok Uram, mert tűz emésztette meg a puszta virányait, és láng perzselte le a mező minden fáját."
        },
        {
            "type": "line",
            "value": "A mező vadai is hozzád esengenek, mert kiszáradtak a vizeknek ágyai, és tűz emésztette meg a puszta virányait."
        }
    ]
}

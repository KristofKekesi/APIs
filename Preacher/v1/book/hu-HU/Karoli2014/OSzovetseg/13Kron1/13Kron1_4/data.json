{
   "meta": {
   "type": "text",
   "name": "4. Fejezet"
   },
   "data": [
        {
            "type": "line",
            "value": "Júda fiai ezek: Pérec, Khecrón, Kármi, Húr és Sobál."
        },
        {
            "type": "line",
            "value": "Reája pedig, a Sobál fia nemzé Jáhátot; Jáhát nemzé Ahumáit és Lahádot; ezek a Sorateusok háznépei."
        },
        {
            "type": "line",
            "value": "Ezek Etám atyjától valók: Jezréel, Jisma, Jidbás; és az ő hugoknak neve Haslelponi."
        },
        {
            "type": "line",
            "value": "Pénuel pedig Gedor atyja, és Ezer Húsa atyja. Ezek Efrata elsőszülöttének, Húrnak fiai, aki Bethlehem atyja vala."
        },
        {
            "type": "line",
            "value": "Ashúrnak pedig, a Tékoa atyjának volt két felesége, Heléa és Naára."
        },
        {
            "type": "line",
            "value": "És Naára szülé néki Ahuzámot, Héfert, Teménit és Ahastárit. Ezek a Naára fiai."
        },
        {
            "type": "line",
            "value": "Heléa fiai: Séret, Jésohár, Etnán és Kóc."
        },
        {
            "type": "line",
            "value": "Kóc pedig nemzé Hánubot, Hásobébát és Ahárhel háznépét, aki Hárumnak fia vala."
        },
        {
            "type": "line",
            "value": "Jábes pedig testvéreinél tiszteletreméltóbb vala, és azért nevezé őt az ő anyja Jábesnek, mondván: Mivelhogy fájdalommal szülém őt."
        },
        {
            "type": "line",
            "value": "És Jábes az Izráel Istenét hívá segítségül, mondván: Ha engem megáldanál és az én határomat megszélesítenéd, és a te kezed én velem lenne, és engem minden veszedelemtől megoltalmaznál, hogy bút ne lássak! És megadá Isten néki, amit kért vala."
        },
        {
            "type": "line",
            "value": "Kélub pedig, a Súkha testvére, nemzé Méhirt; ez az Eston atyja."
        },
        {
            "type": "line",
            "value": "Eston nemzé Béth-Rafát, Paseákhot, Tehinnát, Ir-Náhás atyját. Ezek a Rékától való férfiak."
        },
        {
            "type": "line",
            "value": "Kénáz fiai: Othniel és Serája; Othniel fia: Hatát."
        },
        {
            "type": "line",
            "value": "Meonótai nemzé Ofrát; Serája pedig nemzé Joábot, a Gé-Harasimbeliek atyját, mert mesteremberek valának."
        },
        {
            "type": "line",
            "value": "Káleb fiai, ki Jefunné fia vala: Iru, Ela és Naám; és Ela fiai; és Kénáz."
        },
        {
            "type": "line",
            "value": "Jéhalélel fiai: Zif, Zifa, Tirja és Asárel."
        },
        {
            "type": "line",
            "value": "Ezra fiai: Jéter, Méred, Efer és Jálon; és szülé Mirjámot, Sammait és Isbát, Estemóa atyját."
        },
        {
            "type": "line",
            "value": "Ennek felesége pedig, Jehudéja szülé Jéredet, a Gedor atyját és Hébert, a Szókó atyját, Jékuthielt, a Zánoah atyját; ezek Bithiának, a Faraó leányának fiai, akit Méred elvett vala."
        },
        {
            "type": "line",
            "value": "Hódia nevű feleségének pedig fiai, ki Nahamnak, Keila atyjának nővére vala: Hagármi és a Maakátbeli Estemóa."
        },
        {
            "type": "line",
            "value": "Simon fiai: Amnon, Rinna, Benhanán és Thilon. Isi fiai: Zohét és Benzohét."
        },
        {
            "type": "line",
            "value": "Júda fiának, Sélának fiai: Er, Léka atyja, és Laáda, Marésa atyja, és a gyapotszövők háznépe Béth-Asbeában;"
        },
        {
            "type": "line",
            "value": "És Jókim és Kozeba lakosai, és Joás és Saráf, akik Moáb urai voltak, és Jásubi, Léhem. De ezek már régi dolgok."
        },
        {
            "type": "line",
            "value": "Ezek voltak a fazekasok, és Netaimban és Gederában laktak. A királylyal laktak ott, az ő dolgáért."
        },
        {
            "type": "line",
            "value": "Simeon fiai: Némuel, Jámin, Járib, Zérah, Saul;"
        },
        {
            "type": "line",
            "value": "Kinek fia Sallum, kinek fia Mibsám, kinek fia Misma."
        },
        {
            "type": "line",
            "value": "Misma fiai: Hammúel az ő fia, Zakkur az ő fia, Simi az ő fia;"
        },
        {
            "type": "line",
            "value": "Siminek tizenhat fia és hat leánya volt; de testvéreinek nem volt sok fia, s általában háznépök nem volt oly népes, mint Júda fiaié."
        },
        {
            "type": "line",
            "value": "Lakoznak vala pedig Beersebában és Móladában és Hacar-Suálban."
        },
        {
            "type": "line",
            "value": "Bilhában, Ecemben és Toládban,"
        },
        {
            "type": "line",
            "value": "Bétuelben, Hormában és Ciklágban,"
        },
        {
            "type": "line",
            "value": "Beth-Markabótban, Hacar-Szuszimban, Beth-Biriben és Saáraimban; ezek valának az ő városaik mindaddig, míg Dávid királylyá lett."
        },
        {
            "type": "line",
            "value": "Faluik pedig ezek: Etám, Ain, Rimmon, Tóken és Asán, öt város;"
        },
        {
            "type": "line",
            "value": "És mindazok a falvaik, amelyek e városok körül voltak Bálig; ezek valának lakóhelyeik és nemzetségeik:"
        },
        {
            "type": "line",
            "value": "Mesobáb, Jámlek és Jósa, Amásia fia."
        },
        {
            "type": "line",
            "value": "És Jóel és Jéhu, a Jósibia fia, ki Serája fia, ki Asiel fia vala;"
        },
        {
            "type": "line",
            "value": "És Eljoénai, Jaákoba, Jésohája, Asája, Adiel, Jesiméel és Benája."
        },
        {
            "type": "line",
            "value": "Ziza, a Sifi fia, ki Alon fia, ki Jedája fia, ki Simri fia, ki Semája fia."
        },
        {
            "type": "line",
            "value": "Ezek a névszerint felsoroltak voltak a főemberek nemzetségökben, akik igen elszaporodtak volt atyjok házában,"
        },
        {
            "type": "line",
            "value": "Azért elindulának Gedor felé, hogy a völgy keleti részére menjenek és ott barmaiknak legelőt keressenek."
        },
        {
            "type": "line",
            "value": "Találának is zsíros és jó legeltető helyet (az a föld pedig tágas, nyugodalmas és békességes), mert Khámból valók laktak ott azelőtt."
        },
        {
            "type": "line",
            "value": "Elmenvén pedig e névszerint megnevezettek Ezékiásnak, a Júda királyának idejében, lerombolták sátoraikat, és a Maonitákat, akiket ott találtak, kiirtották mind e mai napig, s helyökbe letelepedének, mivel ott barmaik számára legelőhelyeket találtak."
        },
        {
            "type": "line",
            "value": "És közülök, a Simeon fiai közül, némelyek elmenének a Seir hegyére, úgymint ötszázan, akiknek előljáróik az Isi fiai, Pelátja, Nehárja, Refája és Uzriel voltak."
        },
        {
            "type": "line",
            "value": "És valakik az Amálek nemzetségéből megmaradtak vala, mind levágák azokat, és ott letelepedének mind e mai napig."
        }
    ]
}

{
   "meta": {
   "type": "text",
   "name": "30. Fejezet"
   },
   "data": [
        {
            "type": "line",
            "value": "Jaj Árielnek, Árielnek, a városnak, ahol Dávid lakott! Esztendőt esztendőhöz adjatok, és forogjanak az ünnepek!"
        },
        {
            "type": "line",
            "value": "És én megszorítom Árielt, és lesz fájdalom és siralom, és lesz nékem, mint Áriel."
        },
        {
            "type": "line",
            "value": "Körülveszlek táborral, és bezárlak tornyokkal, és erősségeket állatok ellened."
        },
        {
            "type": "line",
            "value": "És megaláztatván, a földből szólsz és porból morog beszéded, szavad olyan lesz, mint halottidézőé, a földből, és porból sipog beszéded."
        },
        {
            "type": "line",
            "value": "Ellenségidnek sokasága olyan lesz, mint az apró por, és mint a repülő polyva az erőszakosok sokasága, és lesz hamar és hirtelen."
        },
        {
            "type": "line",
            "value": "A seregek Urától látogattatik meg, mennydörgéssel, földindulással, nagy zúgással, forgószéllel, viharral és emésztő tűzi lánggal;"
        },
        {
            "type": "line",
            "value": "Mint éjjeli álomlátás, olyan lesz minden pogányoknak sokasága, akik hadakoznak Áriel ellen, s akik hadakoznak ellene és vára ellen, és őt megszorítják."
        },
        {
            "type": "line",
            "value": "És lesz, mint mikor álmodik az éhező, és ímé eszik, és midőn fölserken, üres a hasa, és mint mikor álmodik a szomjazó, és ímé iszik, és midőn fölserken, ímé szomjas és lelke eped: így lesz minden pogányoknak sokasága, akik hadakoznak Sion hegye ellen."
        },
        {
            "type": "line",
            "value": "Ámuljatok és bámuljatok, vakítsátok magatokat és megvakultok! részegek, de nem bortól, tántorognak, de nem részegítő italtól."
        },
        {
            "type": "line",
            "value": "Mert rátok önté az Úr a mély álomnak lelkét, és bezárta szemeiteket, a prófétákat, és fejeiteket, a nézőket befedezte;"
        },
        {
            "type": "line",
            "value": "És lesz mind e látás néktek, mintegy bepecsételtetett írás beszédei, amelyet oda adnak egy írástudónak, mondván: Olvasd, kérlek, és ő szól: Nem tudom, mert bepecsételtetett."
        },
        {
            "type": "line",
            "value": "És ha e levelet annak adják, aki nem tud írást, mondván: Olvasd el, kérlek! ő így szól: Nem tudok írást."
        },
        {
            "type": "line",
            "value": "És szólt az Úr: Mivel e nép szájjal közelget hozzám, és csak ajkaival tisztel engem, szíve pedig távol van tőlem, úgy hogy irántam való félelmök betanított emberi parancsolat lőn:"
        },
        {
            "type": "line",
            "value": "Ezért én is csodásan cselekszem ismét e néppel, nagyon csodálatosan, és bölcseinek bölcsesége elvész, és értelmeseinek értelme eltűnik."
        },
        {
            "type": "line",
            "value": "Jaj azoknak, akik az Úrtól mélységesen elrejtik tanácsukat, és akik a sötétségben szoktak cselekedni, mondván: Ki lát minket és ki ismer minket?"
        },
        {
            "type": "line",
            "value": "Mily együgyűek vagytok! Avagy a fazekas olyan, mint az agyag, hogy így szóljon a csinálmány csinálójának: Nem csinált engem! és az alkotmány ezt mondja alkotójának: Értelmetlen!"
        },
        {
            "type": "line",
            "value": "Nemde kevés idő multán a Libánon termőfölddé lesz, és a termőföld erdőnek tartatik?"
        },
        {
            "type": "line",
            "value": "És meghallják ama napon a siketek az írás beszédeit, és a homályból és sötétből a vakoknak szemei látni fognak."
        },
        {
            "type": "line",
            "value": "És nagy örömük lesz a szenvedőknek az Úrban, és a szegény emberek vígadnak Izráel Szentjében."
        },
        {
            "type": "line",
            "value": "Mert a kegyetlen elveszett, és a csúfoló elpusztult, és kivágattak a hamisságnak minden őrei,"
        },
        {
            "type": "line",
            "value": "Kik az embert elítélik egy szóért, és tőrt vetnek annak, aki őket a kapuban megfeddi, és elejtik csalárdul az igazat."
        },
        {
            "type": "line",
            "value": "Ezért így szól az Úr Jákób házáról, Ő, aki megváltá Ábrahámot: Nem szégyenül meg többé Jákób, és nem sáppad meg többé az ő orcája."
        },
        {
            "type": "line",
            "value": "Ha látni fogják gyermekei kezeim munkáját közöttük, megszentelik nevemet, megszentelik Jákób Szentjét, és félik Izráel Istenét."
        },
        {
            "type": "line",
            "value": "És megismerik a tévelygő lelkűek az értelmet, és akik zúgolódnak, tanulságot tanulnak."
        }
    ]
}

{
   "meta": {
   "type": "text",
   "name": "9. Fejezet"
   },
   "data": [
        {
            "type": "line",
            "value": "De nem lesz mindig sötét ott, ahol most szorongatás van; először megalázta Zebulon és Nafthali földjét, de azután megdicsőíti a tenger útját, a Jordán túlsó partját és a pogányok határát."
        },
        {
            "type": "line",
            "value": "A nép, amely sötétségben jár vala, lát nagy világosságot; akik lakoznak a halál árnyékának földében, fény ragyog fel fölöttök!"
        },
        {
            "type": "line",
            "value": "Te megsokasítod e népet, nagy örömöt szerzesz néki, és örvendeznek előtted az aratók örömével, és vígadoznak, mint mikoron zsákmányt osztanak."
        },
        {
            "type": "line",
            "value": "Mert terhes igáját és háta vesszejét, az őt nyomorgatónak botját összetöröd, mint a Midián napján;"
        },
        {
            "type": "line",
            "value": "Mert a vitézek harci saruja és a vérbe fertőztetett öltözet megég, és tűznek eledele lészen;"
        },
        {
            "type": "line",
            "value": "Mert egy gyermek születik nékünk, fiú adatik nékünk, és az uralom az ő vállán lészen, és hívják nevét: csodálatosnak, tanácsosnak, erős Istennek, örökkévalóság atyjának, békesség fejedelmének!"
        },
        {
            "type": "line",
            "value": "Uralma növekedésének és békéjének nem lesz vége a Dávid trónján és királysága felett, hogy fölemelje és megerősítse azt jogosság és igazság által mostantól mindörökké. A seregek Urának buzgó szerelme mívelendi ezt!"
        },
        {
            "type": "line",
            "value": "Beszédet küldött az Úr Jákóbnak, és leesett Izráelben,"
        },
        {
            "type": "line",
            "value": "Hogy megértse az egész nép: Efraim és Samaria lakosa, akik ezt mondják kevélyen és felfuvalkodva:"
        },
        {
            "type": "line",
            "value": "Téglák omlottak le, és mi faragott kőből építünk; fügefák vágattak ki, és mi cédrusokat ültetünk helyökre!"
        },
        {
            "type": "line",
            "value": "De az Úr ellenök hozza Recin szorongatóit, és ellenségeiket rájok uszítja;"
        },
        {
            "type": "line",
            "value": "A Sziriabeliek elől, és a Filiszteusok hátul, s falják Izráelt feltátott torokkal. Mindezekkel azonban haragja el nem múlt, és keze még felemelve van."
        },
        {
            "type": "line",
            "value": "Hiszen e nép nem tért meg az őt verő Istenhez, és a seregeknek Urát nem keresték;"
        },
        {
            "type": "line",
            "value": "Ezért kivágja az Úr Izráelből a főt és farkat, a pálmaágat és a kákát egy napon."
        },
        {
            "type": "line",
            "value": "A fő: a vén és a főember, a fark pedig a próféta, aki hazugságot szól."
        },
        {
            "type": "line",
            "value": "Mert e nép vezérei hitetőkké lettek, és akiket vezetének, elvesztek."
        },
        {
            "type": "line",
            "value": "Ezért ifjaiban sem gyönyörködik az Úr, s árváin és özvegyein sem könyörül; mert mindnyájan istentelenek és gonosztevők, és minden száj bolondságot beszél. Mindezekkel haragja el nem múlt, és keze még felemelve van."
        },
        {
            "type": "line",
            "value": "Mert a gonoszság felgerjedt, mint a tűz, s tövist és gazt emészt, és meggyújtja a sűrű erdőt, és felgomolyg az füst oszlopában."
        },
        {
            "type": "line",
            "value": "A seregek Urának haragja miatt kiégett a föld, és a nép a tűznek eledele lőn: Senki atyjafián nem könyörül,"
        },
        {
            "type": "line",
            "value": "Jobbkézre vág és megéhezik, eszik balkézre és nem elégszik meg; mindnyájan karjoknak húsát eszik,"
        },
        {
            "type": "line",
            "value": "Manassé Efraimot és Efraim Manassét; s mindketten Júda ellen kelnek. Mindezekkel haragja el nem múlt, és keze még felemelve van."
        }
    ]
}

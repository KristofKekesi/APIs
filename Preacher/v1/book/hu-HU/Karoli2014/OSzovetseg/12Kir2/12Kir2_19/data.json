{
   "meta": {
   "type": "text",
   "name": "19. Fejezet"
   },
   "data": [
        {
            "type": "line",
            "value": "Mikor pedig ezeket hallotta Ezékiás király, megszaggatta az ő ruháit, és zsákba öltözék, és bement az Úr házába."
        },
        {
            "type": "line",
            "value": "És elküldte Eliákimot, a király házának gondviselőjét, és Sebnát, az íródeákot, és a papoknak véneit, akik zsákba öltöztek, Ésaiás prófétához, az Ámós fiához;"
        },
        {
            "type": "line",
            "value": "És mondának néki: Ezt mondja Ezékiás: E nap nyomorúságnak, szidalmazásnak és káromlásnak napja; mert a fiak a szülésre jutottak, de nincs erő szüléshez."
        },
        {
            "type": "line",
            "value": "Netalán az Úr, a te Istened meghallotta Rabsakénak minden beszédit, akit elküldött az ő ura, Assiria királya, hogy szidalommal illesse az élő Istent és káromló beszédekkel, amelyeket az Úr, a te Istened meghallott: könyörögj azért azokért, akik még megmaradtak."
        },
        {
            "type": "line",
            "value": "És elmenének az Ezékiás király szolgái Ésaiáshoz."
        },
        {
            "type": "line",
            "value": "És monda nékik Ésaiás: Ezt mondjátok a ti uratoknak: Ezt mondja az Úr: Ne félj a beszédektől, amelyeket hallottál, amelyekkel szidalmaztak engem Assiria királyának szolgái."
        },
        {
            "type": "line",
            "value": "Ímé én oly lelket adok belé, hogy hírt hallván, visszatér az ő földjére és fegyverrel vágatom le őt az ő földjében."
        },
        {
            "type": "line",
            "value": "És mikor visszatért Rabsaké, Assiria királyát Libna ellen harcolva találta, mert meghallotta volt, hogy Lákisból elment."
        },
        {
            "type": "line",
            "value": "És hallván Tirháka felől, a szerecsen király felől, ezt mondván: Ímé kijött, hogy hadakozzék te ellened; visszafordult és követeket küldött Ezékiáshoz, ezt izenvén:"
        },
        {
            "type": "line",
            "value": "Így szóljatok Ezékiásnak, a Júda királyának, mondván: Meg ne csaljon téged a te Istened, akiben bízol, ezt mondván: Nem adatik Assiria királyának kezébe Jeruzsálem."
        },
        {
            "type": "line",
            "value": "Ímé hallottad, mit cselekedtek Assiria királyai minden országokkal, elvesztvén azokat; és te megszabadulhatsz-é?"
        },
        {
            "type": "line",
            "value": "Vajjon megszabadították-é a pogányok istenei azokat, akiket elvesztettek az én atyáim: Gózánt, Aránt, Résefet és az Eden fiait, akik Thelasárban voltak?"
        },
        {
            "type": "line",
            "value": "Hol van Hámát királya, Arphád királya és Sefárvaim város királya? Héna és Hivva?"
        },
        {
            "type": "line",
            "value": "És elvevé Ezékiás a levelet a követek kezéből, és elolvasá azt, és felment az Úr házába, és kiterjeszté azt Ezékiás az Úr előtt;"
        },
        {
            "type": "line",
            "value": "És imádkozék Ezékiás az Úr előtt, és monda: Uram, Izráel Istene! aki a Kérubok között lakol, te vagy egyedül e föld minden országainak Istene, te teremtetted a mennyet és a földet;"
        },
        {
            "type": "line",
            "value": "Hajtsd hozzám, Uram, a te füledet és halld meg; nyisd fel Uram, a te szemeidet és lásd meg: és halld meg a Sénakhérib beszédét, aki ide küldött, hogy szidalommal illesse az élő Istent."
        },
        {
            "type": "line",
            "value": "Igaz, Uram, Assiria királyai elpusztították a pogányokat és azok országait."
        },
        {
            "type": "line",
            "value": "És az ő isteneiket a tűzbe hányták; de azok nem voltak istenek, hanem csak emberi kéz alkotásai, fa és kő, azért vesztették el őket."
        },
        {
            "type": "line",
            "value": "Most azonban, mi Urunk, Istenünk, szabadíts meg, kérlek, minket az ő kezéből, hogy megismerje e föld minden országa, hogy te, az Úr, vagy az egyetlen Isten!"
        },
        {
            "type": "line",
            "value": "Akkor elküldött Ésaiás, az Ámós fia, Ezékiáshoz, ezt mondván: Azt mondja az Úr, Izráel Istene: A te könyörgésedet, Assiria királya, Sénakhérib felől, meghallgattam."
        },
        {
            "type": "line",
            "value": "Ez az, amit az Úr ő felőle mondott: Megutál téged és megcsúfol téged Sionnak szűz leánya, utánad fejét hajtogatja Jeruzsálem leánya."
        },
        {
            "type": "line",
            "value": "Kit szidalmaztál és kit gyaláztál? És ki ellen emelted fel a te szódat, vagy ki ellen emelted fel a te szemeidet a magasságba? Az Izráel szentje ellen!"
        },
        {
            "type": "line",
            "value": "Követeid által gúnyoltad az Urat, és mondád: Szekereim sokaságával meghágom a hegyek magasságait, a Libánon oldalait, és levágom magas cédrusait, legfelségesebb ciprusfáit, és bemegyek csúcsának lakóhelyébe, kertes erdejébe."
        },
        {
            "type": "line",
            "value": "Ástam és ittam idegen vizeket, és kiszárítom lábaim talpával Égyiptom minden folyóvizét."
        },
        {
            "type": "line",
            "value": "Avagy nem hallottad? Régen megcsináltam, ős időktől elvégeztem ezt! Most csak véghezvittem, hogy puszta kőhalmokká döntsd össze az erős városokat;"
        },
        {
            "type": "line",
            "value": "És hogy a benne lakók erejökben megfogyatkozzanak, megrontassanak és megszégyenüljenek, és olyanok legyenek mint a mező füve, fiatal paréj, a háztető füve és mint a kalászhajtás előtt elszáradt gabona."
        },
        {
            "type": "line",
            "value": "És ismerem a te ülésedet, és járásodat kelésedet, és ellenem való tombolásodat;"
        },
        {
            "type": "line",
            "value": "A te ellenem való tombolásodért és a te elbizakodásodért, amely felhatott füleimbe, az én karikámat orrodba vetem, és zabolámat szádba, és visszaviszlek azon az úton, amelyen eljöttél."
        },
        {
            "type": "line",
            "value": "Te néked pedig, Ezékiás, legyen ez jeled: Ez esztendőben táplál a hulladék termése, a második esztendőben, ami magától terem; de a harmadik esztendőben már vettek és arattok, szőlőket plántáltok és azok gyümölcsét eszitek."
        },
        {
            "type": "line",
            "value": "És a Júda házából a kiszabadult és a megmaradt gyökeret ver alól, és gyümölcsöt terem felül."
        },
        {
            "type": "line",
            "value": "Mert Jeruzsálemből fog származni a maradék, és a megszabadult a Sion hegyéről; a Seregek Urának buzgó szerelme cselekszi ezt!"
        },
        {
            "type": "line",
            "value": "Azért azt mondja az Úr Assiria királya felől: Be nem jő e városba, és nyilat sem lő bele, sem paizs nem ostromolja azt, sem sáncot nem ás mellette."
        },
        {
            "type": "line",
            "value": "Azon az úton, amelyen jött, tér vissza, de e városba be nem jő, azt mondja az Úr."
        },
        {
            "type": "line",
            "value": "És megoltalmazom e várost, hogy megtartsam azt, én érettem és Dávidért, az én szolgámért."
        },
        {
            "type": "line",
            "value": "És azon az éjszakán kijött az Úr angyala, és levágott az Assiriabeli táborban száznyolcvanötezeret, és mikor jó reggel felkeltek, ímé mindenütt holttestek hevertek."
        },
        {
            "type": "line",
            "value": "És elindult, és elment, és visszafordult Sénakhérib, Assiria királya, és Ninivében maradt."
        },
        {
            "type": "line",
            "value": "És lőn, mikor ő a Nisróknak, az ő Istenének templomában imádkozék, Adramélek és Sarézer, az ő fiai, levágták őt fegyverrel: magok pedig elszaladtak az Ararát földébe, és az ő fia, Esárhaddon uralkodék helyette."
        }
    ]
}

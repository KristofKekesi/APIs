{
   "meta": {
   "type": "text",
   "name": "13. Fejezet"
   },
   "data": [
        {
            "type": "line",
            "value": "Joásnak, az Akházia fiának, Júda királyának huszonharmadik esztendejében lett király Joákház, a Jéhu fia Izráelen Samariában tizenhét esztendeig."
        },
        {
            "type": "line",
            "value": "És gonoszul cselekedék az Úr szemei előtt, és követé Jeroboámnak, a Nébát fiának bűneit, aki bűnbe ejté az Izráelt, és nem szakadt el azoktól."
        },
        {
            "type": "line",
            "value": "És felgerjedt az Úr haragja Izráel ellen, és adá őket Hazáelnek, a Siria királyának kezébe, és Benhadádnak, a Hazáel fiának kezébe, az ő életének minden idejében."
        },
        {
            "type": "line",
            "value": "De könyörgött Joákház az Úrnak, és meghallgatá őt az Úr; mert megtekintette az Izráel nyomorúságát, hogy mikép nyomorgatja őket Siria királya."
        },
        {
            "type": "line",
            "value": "És az Isten szabadítót küldött Izráelnek, aki megmentette őket a Siriabeliek hatalmától, hogy az Izráel fiai lakhassanak az ő sátoraikban, mint azelőtt."
        },
        {
            "type": "line",
            "value": "De még sem távoztak el a Jeroboám házának bűneitől, aki bűnbe ejté az Izráelt, hanem azokban jártak; sőt az Asera is helyén maradt Samariában;"
        },
        {
            "type": "line",
            "value": "Pedig nem hagyattatott meg Joákháznak több nép, mint ötven lovag, tíz szekér és tízezer gyalogos; a többit mind megölte Siria királya, és olyanná tette, mint a cséplő pora."
        },
        {
            "type": "line",
            "value": "Joákház egyéb dolgai pedig és minden cselekedetei és az ő ereje, vajjon nincsenek-é megírva az Izráel királyainak krónika-könyvében?"
        },
        {
            "type": "line",
            "value": "És elaluvék Joákház az ő atyáival, és eltemették őt Samariában; és az ő fia, Joás, uralkodék ő helyette."
        },
        {
            "type": "line",
            "value": "Joásnak, a Júda királyának harminchetedik esztendejében lett a király Joás, a Joákház fia, Izráelen Samariában, tizenhat esztendeig."
        },
        {
            "type": "line",
            "value": "És gonoszul cselekedék az Úr szemei előtt, és nem távozék el Jeroboámnak, a Nébát fiának semmi bűnétől, aki az Izráelt bűnbe ejté, hanem azokban járt."
        },
        {
            "type": "line",
            "value": "Joásnak egyéb dolgai pedig és valamit cselekedett és az ő erőssége, amelylyel Amásia, a Júda királya ellen harcolt, vajjon nincsenek-é megírva az Izráel királyainak krónika-könyvében?"
        },
        {
            "type": "line",
            "value": "És elaluvék Joás az ő atyáival, és Jeroboám ült az ő királyi székibe; és eltemetteték Joás Samariában, az Izráel királyai mellé."
        },
        {
            "type": "line",
            "value": "És megbetegedett Elizeus olyan betegséggel, amelybe bele is halt, és lement hozzá Joás, az Izráel királya, és arcára borulván sírt és monda: Édes atyám, édes atyám! Izráel szekerei és lovagjai!"
        },
        {
            "type": "line",
            "value": "És monda néki Elizeus: Végy kézívet és nyilakat. És ő kézívet és nyilakat vett kezébe."
        },
        {
            "type": "line",
            "value": "Akkor monda az Izráel királyának: Fogd meg kezeddel a kézívet. És ő megfogván azt kezével, Elizeus is rátette kezeit a király kezeire;"
        },
        {
            "type": "line",
            "value": "És monda: Nyisd ki az ablakot napkelet felől. És mikor kinyitotta, monda Elizeus: Lőjj! És lőtt. Akkor monda: Az Úrnak győzedelmes nyíla ez, győzedelmes nyíl a Siriabeliek ellen; mert megvered a Siriabelieket Afekben a megsemmisülésig."
        },
        {
            "type": "line",
            "value": "Monda azután: Vedd fel a nyilakat. És felvette. Ő pedig monda az Izráel királyának: Lőjj a földbe, és bele lőtt a földbe háromszor; azután abbahagyta."
        },
        {
            "type": "line",
            "value": "Akkor megharaguvék reá az Isten embere, és monda: Ötször vagy hatszor kellett volna lőnöd, akkor megverted volna a Siriabelieket a megsemmisülésig; de így már csak háromszor vered meg a Siriabelieket."
        },
        {
            "type": "line",
            "value": "Azután meghalt Elizeus, és eltemették. A moábita portyázó csapatok pedig az országba törtek a következő esztendőben."
        },
        {
            "type": "line",
            "value": "És történt, hogy egy embert temettek, és mikor meglátták a csapatokat, gyorsan odatették azt az embert az Elizeus sírjába; de amint odajutott és hozzáért az Elizeus tetemeihez, megelevenedett és lábaira állott."
        },
        {
            "type": "line",
            "value": "Hazáel pedig, Siria királya nyomorgatá az Izráelt Joákház minden napjaiban."
        },
        {
            "type": "line",
            "value": "De megkegyelmezett az Úr nékik, és megkönyörült rajtok, és hozzájok tért az ő szövetségéért, amelyet kötött volt Ábrahámmal, Izsákkal és Jákóbbal, és nem akarta őket elveszíteni, sem el nem vetette őket az ő orcája elől mind ez ideig."
        },
        {
            "type": "line",
            "value": "És meghalt Hazáel, Siria királya, és az ő fia, Benhadád lett helyette a király."
        },
        {
            "type": "line",
            "value": "És visszavevé Joás, a Joákház fia Benhadádnak, a Hazáel fiának kezéből a városokat, amelyeket erővel elvett volt Joákháznak, az ő atyjának kezéből. Háromszor veré meg őt Joás, és visszaszerezte Izráel városait."
        }
    ]
}

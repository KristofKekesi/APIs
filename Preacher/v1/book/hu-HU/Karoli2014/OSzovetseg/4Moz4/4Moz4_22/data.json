{
   "meta": {
   "type": "text",
   "name": "22. Fejezet"
   },
   "data": [
        {
            "type": "line",
            "value": "És tovább menének Izráel fiai, és tábort ütének Moáb mezőségen a Jordánon túl, Jérikhó ellenében."
        },
        {
            "type": "line",
            "value": "És mikor látta Bálák, a Cippór fia mind azokat, amelyeket cselekedett vala Izráel az Emoreussal:"
        },
        {
            "type": "line",
            "value": "Igen megrémüle Moáb a néptől, mivelhogy sok vala az, és búsula Moáb Izráel fiai miatt."
        },
        {
            "type": "line",
            "value": "Monda azért Moáb Midián véneinek: Most elnyalja e sokaság minden mi környékünket, amiképpen elnyalja az ökör a mezőnek pázsitját. (Bálák pedig, Cippórnak fia Moáb királya vala abban az időben.)"
        },
        {
            "type": "line",
            "value": "Külde azért követeket Bálámhoz, a Beór fiához Péthorba, amely vala a folyóvíz mellett, az ő népe fiainak földére, hogy hívják őt, mondván: Ímé nép jött ki Égyiptomból, és ímé ellepte e földnek színét, és megtelepszik én ellenemben."
        },
        {
            "type": "line",
            "value": "Most azért kérlek jöjj el, átkozd meg érettem e népet, mert erősebb nálamnál; talán erőt vehetek rajta, megverjük őt, és kiűzhetem őt e földből; mert jól tudom, hogy akit megáldasz, meg lesz áldva, és akit megátkozol, átkozott lesz."
        },
        {
            "type": "line",
            "value": "Elmenének azért Moábnak vénei és Midiánnak vénei, és a jövendőmondásnak jutalma kezeikben vala, és jutának Bálámhoz, és megmondák néki Bálák izenetét."
        },
        {
            "type": "line",
            "value": "Ő pedig monda nékik: Háljatok itt ez éjjel, és feleletet adok néktek, amiképpen szól nékem az Úr. És Moábnak fejedelmei ott maradának Bálámnál."
        },
        {
            "type": "line",
            "value": "Eljöve pedig az Isten Bálámhoz, és monda: Kicsodák ezek a férfiak te nálad?"
        },
        {
            "type": "line",
            "value": "És monda Bálám az Istennek: Bálák, Cippór fia, Moáb királya, küldött én hozzám, ezt mondván:"
        },
        {
            "type": "line",
            "value": "Ímé e nép, amely kijött Égyiptomból, ellepte a földnek színét; most azért jöjj el, átkozd meg azt érettem, talán megharcolhatok vele, és kiűzhetem őt."
        },
        {
            "type": "line",
            "value": "És monda Isten Bálámnak: Ne menj el ő velök, ne átkozd meg azt a népet, mert áldott az."
        },
        {
            "type": "line",
            "value": "Felkele azért Bálám reggel, és monda a Bálák fejedelmeinek: Menjetek el a ti földetekre; mert nem akarja az Úr megengedni nékem, hogy elmenjek veletek."
        },
        {
            "type": "line",
            "value": "És felkelének Moáb fejedelmei, és jutának Bálákhoz, és mondának: Nem akart Bálám eljönni velünk."
        },
        {
            "type": "line",
            "value": "Elkülde azért ismét Bálák több fejedelmet, amazoknál előkelőbbeket."
        },
        {
            "type": "line",
            "value": "És eljutának Bálámhoz, és mondának néki: Ezt mondja Bálák, Cippórnak fia: Kérlek, ne vonakodjál eljönni hozzám!"
        },
        {
            "type": "line",
            "value": "Mert igen-igen megtisztellek téged, és akármit mondasz nékem, megcselekszem. Jöjj el azért kérlek, és átkozd meg értem e népet!"
        },
        {
            "type": "line",
            "value": "Bálám pedig felele és monda a Bálák szolgáinak: Ha Bálák az ő házát aranynyal és ezüsttel tele adná is nékem, nem hághatom át az Úrnak, az én Istenemnek szavát, hogy valamit míveljek; kicsinyt vagy nagyot."
        },
        {
            "type": "line",
            "value": "Most mindazonáltal maradjatok itt kérlek ti is ez éjjel, hadd tudjam meg, mit szól ismét az Úr nékem?"
        },
        {
            "type": "line",
            "value": "És eljöve Isten Bálámhoz éjjel, és monda néki: Ha azért jöttek e férfiak, hogy elhívjanak téged: kelj fel, menj el velök; de mindazáltal azt cselekedjed, amit mondok majd néked."
        },
        {
            "type": "line",
            "value": "Felkele azért Bálám reggel, és megnyergelé az ő szamarát, és elméne a Moáb fejedelmeivel."
        },
        {
            "type": "line",
            "value": "De megharaguvék Isten, hogy elmegy vala ő. És megálla az Úrnak angyala az útban, hogy ellenkezzék vele; ő pedig üget vala az ő szamarán, és két szolgája vala vele."
        },
        {
            "type": "line",
            "value": "És meglátá a szamár az Úrnak angyalát, amint áll vala az úton, és mezítelen fegyvere a kezében; letére azért a szamár az útról, és méne a mezőre; Bálám pedig veré az ő szamarát, hogy visszatérítse azt az útra."
        },
        {
            "type": "line",
            "value": "Azután megálla az Úrnak angyala a szőlők ösvényén, holott innen is garád, onnan is garád vala."
        },
        {
            "type": "line",
            "value": "Amint meglátá a szamár az Úrnak angyalát, a falhoz szorula, és a Bálám lábát is oda szorítá a falhoz; ezért ismét megveré azt."
        },
        {
            "type": "line",
            "value": "Az Úr angyala pedig ismét tovább méne, és megálla szoros helyen, hol nem volt út a kitérésre, sem jobbra, sem balra."
        },
        {
            "type": "line",
            "value": "Amint meglátá a szamár az Úrnak angyalát, lefeküvék Bálám alatt, azért megharaguvék Bálám, és megveré a szamarat bottal."
        },
        {
            "type": "line",
            "value": "És megnyitá az Úr a szamárnak száját, és monda a szamár Bálámnak: Mit vétettem néked, hogy immár háromszor vertél meg engem?"
        },
        {
            "type": "line",
            "value": "Bálám pedig monda a szamárnak: Mert megcsúfoltál engem! Vajha volna fegyver a kezemben, nyilván megölnélek most téged."
        },
        {
            "type": "line",
            "value": "És monda a szamár Bálámnak: Avagy nem te szamarad vagyok-é, amelyen járni szoktál, amióta megvagy, mind e napig? Avagy szoktam volt-é veled ekképpen cselekedni? Az pedig felele: Nem."
        },
        {
            "type": "line",
            "value": "És megnyitá az Úr a Bálám szemeit, és látá az Úr angyalát, amint áll vala az útban, és mezítelen fegyverét az ő kezében; akkor meghajtá magát és arcra borula."
        },
        {
            "type": "line",
            "value": "Az Úrnak angyala pedig monda néki: Miért verted meg a te szamaradat immár három ízben? Ímé én jöttem ki, hogy ellenkezzem veled, mert veszedelmes ez az út én előttem."
        },
        {
            "type": "line",
            "value": "És meglátott engem a szamár, és kitért én előttem immár három ízben; ha ki nem tért volna előlem, most meg is öltelek volna téged, őt pedig életben hagytam volna."
        },
        {
            "type": "line",
            "value": "Monda azért Bálám az Úr angyalának: Vétkeztem, mert nem tudtam, hogy te állasz előttem az útban. Most azért, ha nem tetszik ez néked, visszatérek."
        },
        {
            "type": "line",
            "value": "Az Úrnak angyala pedig monda Bálámnak: Menj el e férfiakkal; mindazáltal amit én mondok majd néked, azt mondjad. Elméne azért Bálám a Bálák fejedelmeivel."
        },
        {
            "type": "line",
            "value": "Mikor pedig meghallá Bálák, hogy jön Bálám, kiméne elébe Moábnak egyik városába, amely az Arnon vidékén, a határ szélén vala."
        },
        {
            "type": "line",
            "value": "És monda Bálák Bálámnak: Avagy nem küldözgettem-é hozzád, hogy hívjanak téged? Miért nem jösz vala én hozzám? Avagy valóban nem tisztelhetnélek meg téged?"
        },
        {
            "type": "line",
            "value": "Bálám pedig monda Báláknak: Ímé eljöttem hozzád. Most pedig szólhatok-é magamtól valamit? Ami mondani valót Isten ád az én számba, azt mondom."
        },
        {
            "type": "line",
            "value": "És elméne Bálám Bálákkal, és eljutának Kirjat-Husótba."
        },
        {
            "type": "line",
            "value": "És vágata Bálák ökröket és juhokat, és küldé Bálámnak és a fejedelmeknek, akik vele valának."
        },
        {
            "type": "line",
            "value": "Reggel pedig magához vevé Bálák Bálámot és felvivé őt a Baál magas hegyére, hogy meglássa onnét a népnek valami részét."
        }
    ]
}

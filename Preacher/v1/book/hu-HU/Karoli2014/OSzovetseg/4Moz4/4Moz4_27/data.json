{
   "meta": {
   "type": "text",
   "name": "27. Fejezet"
   },
   "data": [
        {
            "type": "line",
            "value": "Előállának pedig a Célofhád leányai, aki Héfer fia vala, aki Gileád fia, aki Mákir fia, aki Manasse fia vala, József fiának, Manassénak nemzetségei közül. Ezek pedig az ő leányainak neveik: Makhla, Nóa, Hogla, Milkha és Thirca."
        },
        {
            "type": "line",
            "value": "És megállának Mózes előtt, és Eleázár pap előtt, és a fejedelmek előtt, és az egész gyülekezet előtt a gyülekezet sátorának nyilásánál, mondván:"
        },
        {
            "type": "line",
            "value": "A mi atyánk meghalt a pusztában, de ő nem volt azoknak seregében, akik összeseregeltek volt az Úr ellen a Kóré seregében; hanem az ő bűnéért holt meg, és fiai nem voltak néki."
        },
        {
            "type": "line",
            "value": "Miért töröltetnék el a mi atyánknak neve az ő nemzetsége közül, azért, hogy nincsen őnéki fia? Adj örökséget nékünk a mi atyánknak atyjafiai között."
        },
        {
            "type": "line",
            "value": "Mózes pedig vivé ezeknek ügyét az Úr elé."
        },
        {
            "type": "line",
            "value": "És szóla az Úr Mózesnek, mondván:"
        },
        {
            "type": "line",
            "value": "Igazat szólnak a Célofhád leányai: Adj nékik örökségi birtokot az ő atyjoknak atyjafiai között, és szállítsd rájok az ő atyjoknak örökségét."
        },
        {
            "type": "line",
            "value": "Izráel fiainak pedig szólj, mondván: Mikor valaki meghal, és fia nem leend annak, akkor adjátok annak örökségét az ő leányának."
        },
        {
            "type": "line",
            "value": "Ha pedig nem leend néki leánya, akkor adjátok az ő örökségét az ő testvéreinek."
        },
        {
            "type": "line",
            "value": "Ha pedig nem leendenek néki testvérei, akkor adjátok az ő örökségét az ő atyja testvéreinek."
        },
        {
            "type": "line",
            "value": "Ha pedig nem leendenek az ő atyjának testvérei, akkor adjátok az ő örökségét annak, aki legközelebbi atyjafia az ő nemzetségéből, és bírja azt. Legyen pedig az Izráel fiainak végezett törvényök, amiképpen megparancsolta az Úr Mózesnek."
        },
        {
            "type": "line",
            "value": "Monda azután az Úr Mózesnek: Menj fel az Abarim hegyére, és lásd meg a földet, amelyet Izráel fiainak adtam."
        },
        {
            "type": "line",
            "value": "Miután pedig megláttad azt, takaríttatol te is a te népedhez, amiképpen oda takaríttatott Áron, a te testvéred;"
        },
        {
            "type": "line",
            "value": "Mivelhogy nem engedétek az én beszédemnek a Cin pusztájában, a gyülekezet versengésének idején, hogy megdicsőítettetek volna engemet ama vizeknél az ő szemeik előtt. Ezek a versengésnek vizei Kádesnél a Cin pusztájában."
        },
        {
            "type": "line",
            "value": "Szóla azért Mózes az Úrnak, mondván:"
        },
        {
            "type": "line",
            "value": "Az Úr, a minden test lelkének Istene, rendeljen férfiút a gyülekezet fölé."
        },
        {
            "type": "line",
            "value": "Aki kimenjen ő előttök, és aki bemenjen ő előttök; aki kivigye őket, és aki bevigye őket, hogy ne legyen az Úr gyülekezete olyan mint a juhok, amelyeknek nincsen pásztoruk."
        },
        {
            "type": "line",
            "value": "Az Úr pedig monda Mózesnek: Vedd melléd Józsuét a Nún fiát, a férfiút, akiben lélek van, és tedd ő reá a te kezedet."
        },
        {
            "type": "line",
            "value": "És állasd őt Eleázár pap elé, és az egész gyülekezet elé, és adj néki parancsolatokat az ő szemeik előtt."
        },
        {
            "type": "line",
            "value": "És a te dicsőségedet közöld ő vele, hogy hallgassa őt Izráel fiainak egész gyülekezete."
        },
        {
            "type": "line",
            "value": "Azután pedig álljon Eleázár pap elé, és kérdje meg őt az Urimnak ítélete felől az Úr előtt. Az ő szava szerint menjenek ki, és az ő szava szerint menjenek be, ő és Izráel minden fia ő vele, és az egész gyülekezet."
        },
        {
            "type": "line",
            "value": "Úgy cselekedék azért Mózes, amiképpen parancsolta vala az Úr néki; mert vevé Józsuét, és állatá őt Eleázár pap elé, és az egész gyülekezet elé."
        },
        {
            "type": "line",
            "value": "És tevé az ő kezét ő reá, és ada néki parancsolatokat, amiképpen szólott vala az Úr Mózes által."
        }
    ]
}

{
   "meta": {
   "type": "text",
   "name": "8. Fejezet"
   },
   "data": [
        {
            "type": "line",
            "value": "Ily dolgot láttatott velem az Úr Isten: Ímé, egy kosár érett gyümölcs."
        },
        {
            "type": "line",
            "value": "És mondá: Mit látsz Ámós? És mondám: Egy kosár érett gyümölcsöt. És mondá az Úr nékem: Eljött vége az én népemnek, az Izráelnek; nem bocsátok meg néki többé!"
        },
        {
            "type": "line",
            "value": "Azon a napon jajjá változnak a templomi énekek, így szól az Úr Isten, és temérdek lesz a hulla; szó nélkül hányák mindenüvé."
        },
        {
            "type": "line",
            "value": "Halljátok meg ezt ti, kik a szegényre törtök, és e föld szegényeinek kipusztítására."
        },
        {
            "type": "line",
            "value": "Mondván: Mikor múlik el az újhold, hogy gabonát árulhassunk? és a szombat, hogy megnyithassuk a gabonás házat? hogy megkisebbítsük a vékát, és megnagyobbítsuk az árát, és hamis mértékkel csalhassunk?!"
        },
        {
            "type": "line",
            "value": "Hogy megvegyük a szegényeket pénzen, és a szűkölködőt egy öltő saruért, és eladhassuk a gabona hulladékát?!"
        },
        {
            "type": "line",
            "value": "Megesküdt az Úr a Jákób büszkeségére: Soha el nem felejtem semmi cselekedetöket!"
        },
        {
            "type": "line",
            "value": "Ne rendüljön-é meg e miatt a föld? És ne búsuljon-é annak minden lakosa?! Bizony felindul egészen, mint a folyam, és dagad és apad, mint Égyiptom folyója."
        },
        {
            "type": "line",
            "value": "És lészen azon a napon, azt mondja az Úr Isten: Lenyugtatom a napot délben, és besötétítem a földet fényes nappal."
        },
        {
            "type": "line",
            "value": "Ünnepeiteket búra változtatom; és minden dalotokat szomorú énekké! Gyászruhát borítok minden derékra, és kopaszságot minden fejre, és olyanná teszem, mint aki egyetlen fiát siratja; a vége pedig, mint a keserűség napja!"
        },
        {
            "type": "line",
            "value": "Ímé, napok jőnek, azt mondja az Úr Isten, és éhséget bocsátok e földre; nem kenyér után való éhséget, sem víz után való szomjúságot, hanem az Úr beszédének hallgatása után."
        },
        {
            "type": "line",
            "value": "És vándorolni fognak tengertől tengerig és északtól fogva napkeletig. Futkosnak, hogy keressék az Úrnak beszédét, de nem találják meg."
        },
        {
            "type": "line",
            "value": "Azon a napon elepednek a deli szűzek, meg az ifjak is, a szomjúság miatt!"
        },
        {
            "type": "line",
            "value": "Akik Samaria bűnére esküsznek, és ezt mondják: Él a te istened, oh Dán: és él a te útad, oh Beérseba! Bizony elhullanak és nem kelnek fel többé!"
        }
    ]
}

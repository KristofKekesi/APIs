{
   "meta": {
   "type": "text",
   "name": "29. Fejezet"
   },
   "data": [
        {
            "type": "line",
            "value": "Aki a feddésekre is nyakas marad, egyszer csak összetörik, gyógyíthatatlanul."
        },
        {
            "type": "line",
            "value": "Mikor öregbülnek az igazak, örül a nép; mikor pedig uralkodik az istentelen, sóhajt a nép."
        },
        {
            "type": "line",
            "value": "A bölcseség-szerető ember megvidámítja az ő atyját; aki pedig a paráznákhoz adja magát, elveszti a vagyont."
        },
        {
            "type": "line",
            "value": "A király igazsággal erősíti meg az országot; aki pedig ajándékot vesz, elrontja azt."
        },
        {
            "type": "line",
            "value": "A férfiú, aki hizelkedik barátjának, hálót vet annak lábai elé."
        },
        {
            "type": "line",
            "value": "A gonosz ember vétkében tőr van; az igaz pedig énekel és vígad."
        },
        {
            "type": "line",
            "value": "Megérti az igaz a szegényeknek ügyét; az istentelen pedig nem tudja megérteni."
        },
        {
            "type": "line",
            "value": "A csúfoló férfiak fellobbantják a várost; de a bölcsek elfordítják a haragot."
        },
        {
            "type": "line",
            "value": "Az eszes ember, ha vetekedik a bolonddal, akár felháborodik, akár nevet, nincs nyugodalom."
        },
        {
            "type": "line",
            "value": "A vérszomjasak gyűlölik a tökéletes embert; az igazak pedig oltalmazzák annak életét."
        },
        {
            "type": "line",
            "value": "Az ő egész indulatját előmutatja a bolond; de a bölcs végre megcsendesíti azt."
        },
        {
            "type": "line",
            "value": "Amely uralkodó a hamisságnak beszédire hallgat, annak minden szolgái latrok."
        },
        {
            "type": "line",
            "value": "A szegény és az uzsorás ember összetalálkoznak; mind a kettőnek pedig szemeit az Úr világosítja meg."
        },
        {
            "type": "line",
            "value": "Amely király hűségesen ítéli a szegényeket, annak széke mindörökké megáll."
        },
        {
            "type": "line",
            "value": "A vessző és dorgálás bölcseséget ád; de a szabadjára hagyott gyermek megszégyeníti az ő anyját."
        },
        {
            "type": "line",
            "value": "Mikor nevekednek az istentelenek, nevekedik a vétek; az igazak pedig azoknak esetét megérik."
        },
        {
            "type": "line",
            "value": "Fenyítsd meg a te fiadat, és nyugodalmat hoz néked, és szerez gyönyörűséget a te lelkednek."
        },
        {
            "type": "line",
            "value": "Mikor nincs mennyei látás, a nép elvadul; ha pedig megtartja a törvényt, oh mely igen boldog!"
        },
        {
            "type": "line",
            "value": "Csak beszéddel nem tanul meg a szolga, mert tudna, de még sem felel meg."
        },
        {
            "type": "line",
            "value": "Láttál-é beszédeiben hirtelenkedő embert? a bolond felől több reménység van, hogynem afelől!"
        },
        {
            "type": "line",
            "value": "Aki lágyan neveli gyermekségétől fogva az ő szolgáját, végre az lesz a fiú."
        },
        {
            "type": "line",
            "value": "A haragos háborgást szerez; és a dühösködőnek sok a vétke."
        },
        {
            "type": "line",
            "value": "Az embernek kevélysége megalázza őt; az alázatos pedig tisztességet nyer."
        },
        {
            "type": "line",
            "value": "Aki osztozik a lopóval, gyűlöli az magát; hallja az esküt, de nem vall."
        },
        {
            "type": "line",
            "value": "Az emberektől való félelem tőrt vet; de aki bízik az Úrban, kiemeltetik."
        },
        {
            "type": "line",
            "value": "Sokan keresik a fejedelemnek orcáját; de az Úrtól van kinek-kinek ítélete."
        },
        {
            "type": "line",
            "value": "Iszonyat az igazaknak a hamis ember; és iszonyat az istentelennek az igaz úton járó."
        }
    ]
}
